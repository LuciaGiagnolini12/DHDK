
Le immagini apprese all'anima in un'ora di pace e di bontà,
moltiplicate dal sentimento, popolano di vaghi fantasmi il
sacrario del cuore. Questo racconto pertanto inspirato dalle
memorie d'una passeggiata assieme godutaci, fra noi due
diversissimi d'opera e di studi resti, pegno d'amicizia e di
morale concordia.

I

Ogni disposizione di natura, per quanto semplice o sgraziata,
spira tuttavolta per chi la contempli con ben temprato animo
una sua singolar poesia dalla quale ci si rivelano bellezze
tanto più delicate e pellegrine quanto meno aperte e comprese.
Un tale che, partitosi dalle folte campagne del Trivigiano col
mal del quattrino nel fegato, di qua del ponte della Delizia
devii verso Camino per quella magra pianura che costeggia il
Tagliamento, subito col desiderio ritorna alle negre arature di
Oderzo e ai colli pampinosi di Conegliano, abbandonando alla
rabbia della borae delle montanequei deserti di ghiaia. Ma il
pittore che va cavalcando le proprie gambe col fardello in
ispalla e l'arte nel cuore, anche reduce da Napoli o dalla
Svizzera, sarebbe indotto da quei primi aspetti a tirare
innanzi; ed ecco che di lí a poco il piede gli sosterebbe quasi
involontario; benché per quella volta indarno, trovandosi
impotente ogni tavolozza meglio ingegnosa a ritrarre quella
semplicità primitiva che non ha parentela con qualunque
artificiale trovato. Son quelli infatti i paesi ove la natura
si dimostra piú spoglia e maestosa, piú muta e sublime, piú
chiusa ed infinita; somigliante nella mia opinione alla greca
Diana, che per mutarsi dall'Olimpo nei recessi d'una fonte, non
s'appalesa meno altera e divina. Nessuna cosa piú mirabile al
mondo di quel lucido orizzonte che fugge all'occhio per mille
tinte diverse sulle sponde del Tagliamento, quando il sole
imporporando il proprio letto cambia in tremulo argento i molti
fili d'acqua scorrente come rete per le vaste ghiaie del
torrente; ed ogni sassolino ed ogni crespolo d'onda manda una
luce tutta sua, come ogni stella ripete un nuovo chiarore
nell'azzurro della notte; e le praterie s'allargano
d'ognintorno come il cielo si profonda nell'alto; e lunge lunge
si schierano illuminate dal tramonto le torri dei radi paeselli
donde si parte un suono di campane cosí affiocato per la
vastità e per la distanza, da sembrare un coro di voci né
celesti né terrene, nel quale alle preghiere degli uomini si
sposino arcanamente le benedizioni degli angeli. Cosí quel
calmo sole vassi morendo, e la lontana cerchia dell'Alpi ne
rinvergina l'ultimo bacio sulle vette nevose, e le falde meno
rilevate, e la pianura e l'aere interposto assumono tali colori
che mai non saranno ritratti con verità che dal pennello di Dio.
Pure cotali regioni sono misera stanza di sterilità e di fatica;
contorte e scapigliate le arborature, umili e cadenti le case,
disadorne vi appaiono le chiese, meschini e quasi accozzaglie
del caso i villaggi; ma sopra tanta apparente deformità si
spande invisibile, e attragge l'animo senza passare pegli
occhi, una cert'aria di pace serena che non abita le campagne
piú ubertose e fiorenti. Là pertanto dalla nitida ghiaia
sprizzano ad ogni passo le limpide e perenni fontane, e di
sotto alla siepe sforacchiata dal vento effondesi un profumo di
viole piú delizioso che mai, e per l'aria salubre e trasparente
piove da mane a sera il canto giocondo delle allodole; là
pascolano armenti di brevi membra e sottili che morrebbero
mugolando innanzi alle colme mangiatoie della bassa, là vivono
genti robuste, semplici, tranquille, abbarbicate da tenerissimo
affetto a un suolo duro ed ingrato; là fra solco e solco cresce
l'olmo nodoso e stentato, sul quale la vite lentamente
s'arrampica: ma nei grappoli nereggianti ella solea già
maturare d'anno in anno il vino piú generoso dei Friuli, ed ora
restarono essi come due vecchi genitori abbracciati in un muto
dolore dopo la morte dell'unico figlio; là infine, a dispetto
di tutto, getta profonde radici la ricca pianta del gelso,
sicché lo vedi per maraviglia sorgere dritto e lucente, e
vestirsi in primavera di quella foglia sottile, venosa,
levigata, donde natura ed arte dipanano la piú bella seta del
mondo.

Nel mezzo di questo territorio da parecchie sorgenti, che forse
pigliano via per sotterranei meati dal vicino Tagliamento,
sgorga una vaga riviera la quale chiamano il Varmo, ed è cosí
cara e allegra cosa a vedersi, come silvestre verginetta, che
non abbia né scienza, né cura della propria leggiadria. Sulle
sue rive non s'alternano gli adornamenti ai ripari come
nell'acque serventi all'agricoltura, né ella ogni tratto
s'accieca sotto l'arco d'un ponte o nei canaletti
d'un'officina, ma libera divaga per campi e per prati,
partendosi ora in piú rami, ed ora circuendo graziosamente se
stessa, e cosí prepara bagni e pelaghetti ai beccaccini ed agli
anitrocchi; e poi come stanca di libertà consente esser serrata
da un burroncello, e n'esce gorgogliando per dilagarsi ancora
tra verdi boscatelle di vimini; ché se qua e là un rustico
passatoio di cretoni la imbruna d'un poco d'ombra, ella se ne
giova tantosto scavandovi sotto opachi nidi ai ranocchi ed ai
gamberi; e se intoppa talvolta nella ruota d'un mulino, sembra
anco godere di questa varianza, e volgerla attorno gaiamente, e
balzellar via qua e là in goccioline iridate e in pioggia di
diamanti. Soltanto da pochi anni due strade comunali hanno
stirato sulla cheta acqua del Varmo i loro cinque metri di
carraia; ma l'ingiuria fu poca e la cheta acqua se n'è
vendicata, cred'io, burlescamente quando non son molti autunni
costrinse que' due ponti a piegar le schiene per farle
reverenza: e i ponti furono rifatti, ma un pochino piú alti,
sicché l'astuto fiuci guadagnò un braccio d'aria, il Comune ci
ebbe soffiata la prima spesa, e gli ingegneri giubilarono.
Certo se il Consiglio fin dapprincipio avesse creduto far onta
al riottoso bastardello del Tagliamento imponendogli quella
lieve servitú, sarebbesi accontentato di lasciar il guado come
stava; ma i consiglieri per avventura non si erano mai
specchiati in quelle sue acquette satiriche, né vi aveano
veduto sul fondo variopinto quelle lunghe chiome di alica
listata di verde e di nero, fluttuante a seconda della
corrente, e quelle foglie aranciate di giunchiglia, e quei
muschi tenebrosi somiglianti a velluto, onde sopra cervelli
scarnati d'ogni poesia non fece presa la paura di sturbar
l'albergo d'una qualche fata, e cosí fu commesso quel sopruso
del quale pagheranno essi il fio di generazione in generazione.
Ciononostante, per l'insolenza dei mastri, non dimise il
fiumetto la sua petulanza: né dentro al suo lucido grembo
s'allargano in grotte meno colorate e fantastiche i regni delle
dolci anguille e delle bisce dorate.

II

D'ognuna di queste cotali meravigliose bellezze, su cui passò di
volo la penna, il Varmo fa cortese omaggio in passando al
meschinissimo villaggio di Glaunico; e laberinti di ruscelli, e
luccicanti laghetti, e fondure cavernose non mancano in que'
dintorni; e del pari la pesca vi è piú abbondante che in ogni
altro posto della riviera; anzi puossi affermare che nel pranzo
delle Tempora ogni famiglia aggiunge alla solita polenta poco
meno d'un'anguilla, e il resto si reca a vendere in una cesta
per le ville circostanti, sicché in capo all'annata il guadagno
compensa appuntino la perdita del tempo e il consumo delle reti.
Il villaggetto, come si vede, è ben lunge dal nuotare
nell'abbondanza; perciò ha preso il partito di mostrarsi tal
qual fortuna l'ha fatto, e fino le strade vi son cosí rotte e
perigliose da far indovinare sul primo passo il povero
borghicciuolo a cui fanno capo; inoltre un miglio lontano sui
radi filari delle vigne si cominciano a scernere le tettoie di
paglia, e i fumaiuoli disfatti e il campaniletto mezzo
sconquassato; onde arrivato ai limitari di quell'ascondiglio,
chi cercasse ove far penitenza d'un gran peccato potrebbe
lietamente sclamare: «Vi ringrazio, o mio Dio!». Ma a
rabbellire tanta miseria s'è accinto valorosamente quel caro
fiumicello del Varmo; e vi giuro che al veder capovolte le
casette di Glaunico nel suo specchio argentino e tremolante,
dove i caldi colori del fondo si mescono col riverbero della
prospettiva, l'animo si solleva d'ogni tristezza; e il
ponticello, e la riva e i salici che rompono la corrente e gli
armenti che la lambiscono delle nari prendono vita affatto
nuova, e tal colore di poesia da ricordare le Bucolichee
l'Odissea. Né un mulino che è lí presso toglie per nulla di
vaghezza a quella semplice scena, come fanno sempre le opere
d'arte mescolate colle piú vaghe rappresentazioni naturali:
anzi esso stesso a quella campestre solitudine presta conforme
il movimento e, sarei per dire, la parola. Tuttavia sarebbe
ingiustizia se non mi ricredessi dall'aver chiamato quel mulino
un'opera d'arte; poiché l'è tanto antico a mio giudizio, che la
capricciosa natura l'ha già rioccupato parte a parte per
diritto di prescrizione; e le muraglie son cosí sconnesse e
fiorite, e il tetto è cosí ineguale e muscoso ch'esso ti dà
sembianza d'una fattura del caso; ed anche ad ogni voltata si
stupisce di non veder la ruota volare in frantumi; ma questa,
cosí marcia e sdentata com'è, pur segue a danzare, e
incamiciata alla bella prima di licheni e di muschi va ora
inghirlandandosi di cento fioretti acquaiuoli; immagine a parer
mio del vecchio Anacreonte che coronato di rose cantava brindisi
alla morte.

Quel mulinetto non ha ora che una sola macina da polenta, ma in
tempi meglio avventurati triturava del bel frumento, e cosí
finamente e a giustizia di peso che l'era salito a gran
rinomanza. Mastro Simone ch'era il mugnaio se ne gloriava a
buon dritto, e benché dei molti figliuoli non gli fosse restato
che il maggiore il quale s'era accasato a parte, pure
campavasela colla moglie in qualche agiatezza; e all'agiatezza
tutti lo sanno s'accompagnano l'allegria e la pace del cuore
molto volentieri. Quello era il bel tempo quando uno staio di
farina gialla costava un saluto, e il vino correva a rigagnoli
e Dio mandava a proposito la pioggia, il sereno, la vita e la
morte. Ma anche in allora finí coll'aver ragione il proverbio
di Bertoldo, e capitò a turbare quella beata armonia una certa
febbre pestilenziale che spediva a Pieve assai gente della
parrocchia. E qui se no 'l sapete voglio pur dirvi che cosí
Glaunico come tutti i paeselli lí presso ubbidiscono in materia
spirituale alla Pieve di Rosa; e quivi è il camposanto comune
dove dopo aver lungamente combattuto scendono i litigiosi
paesani a darsi il bacio della pace. Infrattanto le famiglie
restavano per quella febbre pestifera mezzo disfatte, e
solamente quella del mugnaio anziché calare era cresciuta d'una
bambina alla quale fu messo nome Fortunata, e la chiamarono come
si usa la Tina; ma fuori della salute ogni altro negozio andava
di traverso anche a quei poveretti, poiché in mal punto li
strinse la bisogna di fabbricare le chiaviche, e gli arginelli,
e in quella stagione le giornate costavano assai, e oltreché,
lavorandosi da ognuno con qualche riserbo per paura del male,
di poco il lavoro s'avvantaggiava, molto ebbero a perdere in
giunta per lo sciopro delle macine ed anche parecchie pratiche
si distrassero in quel frattempo per molti molini lí intorno.
Contuttociò scamparono i tre meschini da quella brutta
burrasca; e tanto coraggio era rimasto al vecchio Simone che
non badò a sé per aiutare fin dove poteva ai bisogni degli
altri: e fra tanti, una poveretta sua vicina ch'era restata
vedova con un figliuolino di quattr'anni ebbe a ringraziare
solamente lui d'esser sopravvissuta all'inverno seguente. Ma
poi le cose volsero al minor male, e racquistata coll'onestà e
diligenza sua la maggior parte delle pratiche, il mugnaio poté
soccorrer la vedova senza troppo disagiarsi, finché al secondo
inverno una malattia di consunzione riportò quella sfortunata
anima al Signore. Allora Simone venne fra sé e sé in grandi
pensieri, e finí coll'aprir l'animo alla moglie e consultarsi
secolei, il che non costumava fare che nei gravi frangenti, per
sospetto, come diceva, della sua soverchia dottrina. Trattavasi
della sorte di quel povero fanciullo abbandonato dalla
Provvidenza accanto al cadavere della madre, e come potete
credere non era il sentimento del cristiano dovere che facesse
fallo al mugnaio, sibbene la confidenza nella propria fortuna;
e cosí chiamò da parte la sua femmina, e le scoperse
sinceramente lo stato dell'animo suo riguardo al fanciullo. E
poiché la narrazione fu terminata levò gli occhi in essa, e
vedendola stare tutta grave ed accigliata conchiuse con una
vocina di miele:

— E cosí, cara la mia Polonia, io mi sono consigliato con voi,
e voi consigliatevi col Signore, onde sia fatto come egli vuole.
Ma vi raccomando, consigliatevi con carità! — E dopo un piccolo
sforzo aggiunse: — Cara la mia Polonia! — Dalla qual tenerezza
non usata da lui dopo la vigilia delle nozze traspirava
l'intendimento di piegare la moglie alla misericordia inverso
il bambino.

— Bravo il mio uomo! — rispose costei modulando la propria
voce, stridula per natura, con tanto artifiziosa disarmonia,
quanto il marito aveale parlato piú dolce del solito. — Non mi
venite già a consultare quando vi trovate innanzi due partiti,
ma ben mi fate un tal onore allora che necessità ci sforza a
prenderne uno!... Cosa volete che vi dica piú di quanto vi
dicono i comandamenti di Dio!... Fate al prossimo quello che
vorreste fatto a voi stesso, e non cercate darmela a bere colla
vostra fintaggine, caro Simone! Fin da questa mattina avete
provveduto quella povera di sepoltura; e cosa vorreste dunque,
soccorrere i morti e abbandonare i vivi? Oh questa sí che l'è
bella, il mio uomo; e si vede proprio che gli anni vi voltano
il cervello! Fortuna — aggiunse dondolandosi sulle anche —,
ch'io sono piú giovane di voi! — E ciò dicendo si tolse in
braccio la Tina che cominciava nella sua cuna a vagire, e
scoperto il petto dielle a poppare senza badar piú che tanto al
mugnaio.

— Or dunque? — questi s'arrischiò a chiedere.

— Or dunque, or dunque, tanto sordo vi siete fatto da
stamattina? — tornò a strepitare la Polonia. — Via, prendete in
casa quel serpentello e che la sia finita, e soprattutto non
tornatemi fra i piedi a torre consiglio; ché poi quando la vi
salta fate a modo vostro; e già lo si è visto abbastanza quando
si trattò delle chiaviche e del rio... —

A questo punto Simone s'accorse che il consulto era terminato, e
che riprincipiava una vieta filippica, la quale da un anno
faceva le spese alla mala abitudine presa dalla moglie di
malmenarlo da mane a sera. Perciò si fece fuori dell'uscio, e
non era egli a mezzo il cortile che la Polonia tutta sorridente
e carezzevole giocarellava colla bimba, e guaiva scherzosamente
al sentirsi premere il seno da un dentino novello. E da ultimo
saziata che la fu, se la tolse in grembo e cominciò a cullarla
cantandole la nanna con uno squillo sí argentino di voce, che
tanto vinceva in soavità l'ordinario suono delle sue parole,
quanto questo era vinto alla sua volta in acerbezza dai modi
ch'ella usava col marito. Ma cosí era impastata quella femmina;
e ciò nulla meno serbavasi pe' suoi quarant'anni cosí pienotta e
robusta che non facea meraviglia vederle fra le braccia un
angelino appena sceso dal paradiso qual era appunto la Tina.

III

Un'ora dopo il vecchio Simone rientrò in casa traendosi per mano
uno zingarello cosí sucido e selvatico che parea proprio, come
si dice, il figliuol di nessuno, e sotto l'ascella aveva un
involto di cenci i quali erano tutta l'eredità del povero
Pierino. In vedere quel diavoletto cosí nero lurido e sparuto,
e quel mucchio di stracci la Polonia si mise le mani nei
capelli, e prese a strillare che a quel modo cominciava la loro
buona fortuna, e che già per quel briciolo di stregone si
sarebbero scannati, e altre cotali lamentazioni le quali
spaurirono un poco il bambino; onde egli si fece pian piano tra
le gambe del mugnaio domandandogli sotto voce quando l'avrebbe
ricondotto da sua madre.

— Oh senti mo a che riesci col tuo vociare? — gridò Simone un
po' risentito. — Il fanciullo si ributta, e ti piglierà odio, e
cosí avrai due croci in vece di una; mentre trattandolo colle
buone e come se fosse del sangue nostro, lo farai a tuo modo
come una pasta; e quando diventi grandicello, ti darà mano nel
curare il bestiame; o nel vegliare la bimba, quando tu vada al
mercato o ti piaccia visitare la cugina di Rivignano. E di piú
nei giorni di vigilia lo manderemo alla pesca, e ti preparerà
quelle fritturette di giavedoni che ti fanno sognare ogni notte
e sul proposito delle quali io mi busco ad ogni quaresima un
sacco di rimbrotti e di mormorazioni.

— Sí sí! — rispose ancora ringhiosetta la Polonia, prendendo a
forza per mano il Pierino e guardandolo con un certo fare torvo
curioso e non pertanto benevolo. — Sul fatto poi converrà
spelargli quel musaccio, che è lordo, perdiana, come non vorrei
che fossero i miei piedi quando mi mandate scalza alla messa.

— Eh via, come non vi avessi comperato un paio di scarpe
l'ultima volta che fui a Codroipo! — disse quel dabben uomo di
marito.

— Le scarpe nuove non vanno portate per questi pantani —
rimbeccò la donna.

— E le pianelle e gli zoccoli, e i sandaletti, ché ce ne avete
sotto il letto un esercito! — obbiettò ancora il mugnaio.

— Le pianelle si perdono nel fango — soggiunse aspramente la
Polonia —, gli zoccoli stravolgono i piedi, e coi sandaletti si
guadagnano i geloni; in fin dei conti poi mettetela via, giacché
gracchiate sempre a torto e non so come io mi faccia a
sopportarvi. Animo, animo! — continuò ella volgendo le spalle
tutta dispettosa a Simone e sfregolando coll'acqua della
secchia il viso del fanciullo. — Cosa credete, scioperatello,
d'aver a che fare colla moglie dell'orco? O sono una maraviglia
io che mi guardate con quegl'occhiacci di vetro? Via,
rasciugatevi dunque in questa bandinella! Ah no, ninnolino, non
volete?... Ebbene, perché è la prima volta compirò io la
funzione! —

E diedesi a stropicciarlo con un certo avanzo di sacco, finché
le guance gli si arrossarono come le mani di una guattera.

Tuttavia il bimbo non parve accorgersi di quei mali atti, e a
tavola sbocconcellò silenziosamente il suo bel tozzo di
polenta, senza né sorridere alle moine del mugnaio né piangere
alle vociate di sua moglie, rimanendo tutto chiuso in sé e
quasi trasognato. E cosí durò egli una buona settimana, facendo
a modo di chi gli comandava cosí appuntino, che la Polonia non
sapeva rinvenire dalla sorpresa; e avendolo in addietro
conosciuto per un vero birboncello dava ogni merito d'una tal
conversione alla propria accortezza. Perciò seguitò ella la
consueta disciplina; e soltanto mentre dapprincipio chiamavalo
ad ogni tratto mostricciuolo, Attila e basilisco, gli dava
invece dappoi dell'assonnato e dello stupido. Ma il bambinello
non rispondea motto, e solo interrogato accennava di sí o di
no, mostrando però sempre una tal paurosa diffidenza della
Polonia, per la quale sempre, potendo, fuggiva dalla stanza
ov'ell'era per correre al mulino, o in riva al Varmo o dietro
le siepi dell'orticello. Ma quando peraltro aveva colei tra le
braccia la piccola Tina, o l'addestrava ai primi passi, o le
imboccava il cucchiaio della pappa, allora egli non le scappava
piú; e davanti alle sue ginocchia o presso alla tavola stavasi
immergendo nelle nere pupillette della bambina una occhiata
lunga amorosa e contenta che non pareva di ragazzo sí tenero.
Allora tosto la Polonia saltava su a dargli dell'incantato,
pestandogli anche a volte le mani, ma il Pierino per ciò non si
sbigottiva, e ritraendosi ora dietro una seggiola ed ora nel
cantuccio del focolare seguitava a pur guardare la Tina, finché
la riportavano nella sua cuna, e quindi scivolava fuori all'aria
aperta come se il chiuso gli desse un grave affanno.

Visse egli in questa maniera mutolo e tranquillo, fino ad un
certo giorno, nel quale la mugnaia ebbe per certi suoi intrugli
ad andare al mercato. Simone poich'ebbe fermata la ruota del
mulino venne alla cucina col piccolo sordacchione sull'ora del
pranzo; e lí udendo piangere al di sopra la Tina andò a
toglierla da giacere, e vestitala alla peggio discese poi
tenendosela in ispalla e ridacchiando con essa al vederla cosí
male accomodata. Quella vedete fu una gran festa pel Pierino! e
non piú si pose a mirarla colla solita pace, ma ridendo e
gridando e saltandole d'intorno dimostrava per mille modi la
sua allegrezza, come il cagnuolo al ritorno del padrone. Simone
che prendea gusto giocolando coi puttini, come è sempre stato
degli uomini semplici e dabbene, aizzava il buffoncello,
godendo anche fra sé di quella improvvisa vivezza; e la Tina
dapprima stupefatta a quel tumulto di strilli e di capriuole
finí col riderne come una vera pazza, drizzandosi sulle
ginocchia del papà e pontando co' suoi piedini e dimenando le
manine quasiché volesse correre e saltare anco lei. Allora
Simone la posò dolcemente in terra, e standosi egli intento
alle fanciullaggini del Pierino, ecco che senza volerlo gli si
allentarono le braccia, e la Tina scappò via per la stanza
inciampando e traballando ad ogni passo, ma pur seguitando a
ridere ed a correre dietro il bambinetto. Simone rimastosi alla
prima tra la maraviglia e la paura, vedendo poi la bimba
rinfrancarsi sulle gambe e camminare alla spedita come se nulla
fosse, si compiacque assai di quella bravura e di vederla cosí
addomesticarsi col Pierino; e questo poi le usava mille
cerimonie, come fosse stato a scuola di galanteria. Tanto si
consolò il mugnaio di un tale passatempo, che lasciò passare
l'ora del pranzo e non s'accorse di un sí lungo svagamento
finché il sole non si fu piegato al tramonto. Allora solamente
versò nel piatto la pappa della bimba, e i fagiuoli
spappolatisi anch'essi per la bollitura d'una mezza giornata;
indi assestati i fanciulli uno qua e uno là dinanzi alla
tavola, sedette egli frammezzo aiutando ora questo ora quello,
ridendo di questa sua trasformazione in ballo, e ragionando con
essi, come se la grossa cinquantina gli fosse sdrucciolata di
dosso. Ma durante il desinare, mentre la Tina continuava con
quel suo spiritino irrequieto e ridevole, il fanciullo
all'incontro si facea scuro scuro e pareva quasi che il
cucchiaio gli cadesse di mano; e alla fine poi lasciò a mezza
la minestra, e le lagrimone gli venivano giù a quattro a
quattro.

— Cos'hai, figliuoletto mio? — gli domandò Simone tutto
sospeso mentre la Tina cessando dal picchiare la tavola colla
scodella osservava ansiosamente il Pierino.

— Vorrei sapere dov'è la mamma — rispose piagnucolando il
fanciullo.

— La mamma? ma non te l'ho detto che l'è ita al mercato? —
soggiunse il mugnaio. — Consolati via, piccino, ché non la
starà molto a tornare, giacché veggo là il sole che casca a
precipizio.

— Ah gli è proprio oggi che deve tornare la mamma? — fece il
Pierino battendo palma a palma e lasciando andare giú per le
guance schiette come il suo cuore le sue ultime lagrime.

— Sí, sí, proprio oggi! — rispose Simone —, e tu sei molto
buono e ragionevole nel darti pensiero di lei, poiché si vede
che sotto quella sua asprezza naturale hai conosciuto il bene
che la ti vuole e le ne rendi altrettanto —.

Il Pierino rise di queste parole per verità senza comprenderle
affatto, togliendole per una conferma delle sue lusinghe; e
tosto la Tina vedendolo racconsolato si diede a stuzzicarlo
dandogli sul naso il cucchiaio intinto nella pappa; ma il
fanciullo non se l'ebbe a male e lasciolla fare godendo di
quella allegria come un ometto di senno. E così poi si rimise
ai fagiuoli, volgendosi verso l'uscio ad ogni piú lieve rumore;
e Simone gli diceva: — Volgiti in qua birboncello! Non vedi che
saporite frittelle ci ha ammannite la Polonia prima di
andarsene? — Ma il Pierino inghiottiva le frittelle come sopra
pensiero, e ben si vedeva che l'anima sua era tutta
nell'aspettazione della mamma, la quale a quanto lo avevano
assicurato, dovea tornare indi a poco.

Ora mentre appunto la forchetta del mugnaio infilzava l'ultima
frittella, il fanciullo udì scalpitar gente nel cortile, e così
lasciandosi tantosto sdrucciolar dalla seggiola corse via col
cuore ingroppato e colle braccia aperte; ma ebbe a restar di
sasso il poverino, quando s'incontrò sulla soglia colla
Polonia: e costei entrava tanto affrettata ch'egli n'andò
rotoloni per terra. Si levò pertanto tutto costernato e si
rimise a piangere in quiete e senza strillare come è costume
dei ragazzi in simili accidenti; e subito la Polonia, la quale
pareva di pessimo umore, se gli fece addosso coi pugni,
dicendogli esser da ridere il vederlo così piangere per un
nonnulla, e che già gli scempi son tutti d'un conio, e che
avrebbe ella insegnato una volta o l'altra la virtú della
pazienza. Simone s'avanzò allora ad intendere pel fanciullo, e
voltosi a questo senza badare agli occhiacci della moglie, gli
chiese se per avventura s'avesse fatto male, che si lamentava a
quel modo.

— No, no, papà! — rispose il Pierino —, non piango per alcun
male, sibbene perché mamma mia non è peranco tornata.

— Ma sí che l'è tornata: non la vedi qui la tua mamma? —
rispose il mugnaio additando sua moglie.

— Ah no che non l'è questa! — soggiunse fra i singhiozzi il
fanciulletto. — Domando io di quella che mi faceva pregare
vicino al suo letto, e mi parlava con amore, e quando era
sereno mi conduceva seco nei prati a guardare le oche.

— Oh quella, vedi — disse allora Simone tutto intenerito —,
quella non tornerà piú qui fra noi, poiché il Signore la tolse
con sé in paradiso; e se sarai buono una volta o l'altra
salirai tu pure lassú a farle compagnia. Ma guarda che intanto
avrai per mamma la mamma della Tina, la quale cercherà ogni tuo
bene —.

Ma il Pierino non parve consolarsi in questi ragionari, e
seguitava a starsi muto e lagrimoso, finché tutto ad un tratto
volgendosi ingenuamente al mugnaio:

— Oh perché — gli domandò —, il buon Signore non si è tolta
quest'altra mamma in paradiso, lasciando a me quella di prima?

— Ah sciagurato, birbone, e insolente! — urlò la Polonia, la
quale mentre puliva la bocca e il mento della Tina udí questa
tirata del fanciullo. — Ah tu vorresti inviarmi al paradiso?...
To'! to' frattanto! —

E in queste parole le ceffate balenavano e scoppiavano a dritta
e a sinistra, Pierino strideva come un'aquila, la Tina gridava
essa pure, come parte di quel castigo toccasse a lei, e Simone
poi fattosi sulla porta colla mano alla bocca grattavasi i
denti colla lingua per non dare in una risata. Però non volendo
veder troppo malmenato il povero orfanello s'intromise fra esso
e la moglie, dicendole che a torto ricompensava ella cosí
malamente quel fanciullo d'una gradevole improvvisata ch'esso
aveale preparato, e che già d'una parola scappata
innocentemente a una bocca, si può dire, di latte, non
bisognava farsi carico, essendo anche naturale e dicevole
l'amare piú di ogni altra donna la propria madre.

— Eh già ne veggo una delle improvvisate! — borbottò la
Polonia. — Vi siete attardati col pranzo apposta per lasciar a
me la bimba e tutte le stoviglie da ripulire; e guardate qui,
come l'è bene acconciata la piccina, che tutto le casca e le va
di traverso.

— Taci là almeno per oggi! — rispose Simone —, che cosí male
assestata la ti farà vedere miracoli! —

E ciò dicendo prese egli la fanciullina tra le braccia e
calmatala un poco, comandò dolcemente al Pierino di porsi
all'altro capo della stanza; indi curvatosi pose la bimba per
terra, e additandole il fanciullo la lasciò andare; ed ella
corse via sorridendo e dondolando che la tirava proprio i baci
a vederla.

— Oh angelo mio! — gridò la Polonia con uno scoppio di
tenerezza correndo sopra la Tina per recarsela tra le braccia;
e si pose a careggiarla a baciuzzarla e a lodarla che non le
restava anima da attendere ad altro. Però tornata un poco in sé
da quel rapimento d'affetto materno, e saputo del merito che
aveva il Pierino in quelle prodezze della bimba, se lo fece
venire appresso, e fattagli gravemente una predica sui benefici
da essa ricevuti, lo baciò in fronte dicendo come fra sé:

— Si direbbe che oggi non l'è tanto brutto, né affatto stupido
questo ragazzo. Guardate come l'ha viso di tutto intendere con
quel suo grugno ammuffito e quegli occhiacci di carbone!

— Si farà bello e robusto piú di quanti ce ne siano nei
dintorni — rispose il mugnaio —, e savio come un oracolo e
dabbene al pari d'un colombo, purché trovi intorno a sé
dolcezza e compassione. Ma ora, Polonia — aggiunse egli
cambiando tenore di voce —, ora spero che svezzerete dal latte
la bimba! In verità l'è sui diciotto mesi e non ci starebbe
veder alla poppa una personcina che corre e salta come un
capretto, e mastica senza fatica la crosta del paiuolo!

— Sí, sí! — rispose la Polonia tutta seria e impettita —,
benché a dirvi la verità mi facciate da ridere con questi
scrupoli per la mia salute. E ne volete la prova? Ecco che io
allattando una bambina di diciotto mesi mi ingrasso come una
pollanca di stia, e voi, povero squartato, date l'idea di
reggervi sulle gambe per miracolo, tanto le sono magre sfilate!
—

Insomma fra questi motteggi la giornata terminò bene; ed
essendosi permesso al Pierino di dar un bacio alla Tina prima
di coricarsi, i bambini si addormentarono ambedue col sorriso
sulle labbra. Ma il miglior prodigio si fu, che anche la
Polonia s'addormentasse in quella sera senza rampognare il
marito.

IV

Pertanto la Provvidenza non mise un termine alle sue larghezze
verso i mugnai col dono di quella cara bambinella; e abbenché
non li regalasse in seguito d'altri simili presenti, pure li
benediceva col soffiare il buon vento nei loro negozi, onde
l'abbondanza d'ogni ben di Dio dimorava con essi. Né il Pierino
contrastava per nulla a tante e sí propizie fortune, crescendo
egli alle prime cosí svegliatino e dabbene, da non potersi
desiderare di meglio. E certo Simone potea vantarsi d'essere
stato il migliore degli strologhi, quando alla moglie avea
predetto in quel zingarello un valevole aiuto nelle operazioni
casalinghe, poiché l'era cosí sperto ed attento, che le sue
piccole mani sapean fare di tutto. Per verità non aveva egli
attenuto ancora la promessa di quella famosa fritturetta di
giavedoni, ma ben sapeva accogliere, e accatastare le legna, e
disporle all'uopo sul focolare; e annaffiare e corre
l'insalata, e scendere e salire le scale, e correre in un
batter d'occhio dalla cucina alla soffitta, dalla stalla alla
cucina, dalla soffitta all'orto, portando come gli era
comandato il gomitolo del lino, il paiuolo, le forbici, la pala
e lo staio. Eppur tutta questa sua valentia non era che l'ombra
d'un'altra perizia, ch'egli aveva quasi innata nel fare da
mamma; infatti la Polonia dopo accolto in casa quell'orfanello
non serbava a sé che la parte soave d'un tal ministero,
scaricandosi assai volentieri del rimanente sulle spalle del
Pierino; e costui, grave e composto, come un prete, vegliava la
bimba nei sonni meridiani, e sovente portavala in braccio qua e
là per acchetarla, e poi le andava cantando la nanna, a tutto
mostrandosi cosí pronto ed amorevole, che piú non lo sarebbe
stato pei suoi pulcini uno di quei capponi accomodati per
chiocce dalle castalde. Se il mugnaio si dilettasse di quella
infantile benevolenza, non è nemmeno da dirsi; ed anzi cercava
di saldarla viemaggiormente dicendo al fanciullo che quella era
la sua sorellina alla quale un buon fratello dovea dare prima di
tutti cura e creanza; e soprammodo godevasi delle carezze che la
piccinina faceva al suo balietto, augurandosi da quelle prime
sementi un buon frutto di concordia per l'avvenire. Ma la
Polonia all'incontro non s'era per nulla ammorbidita nelle
maniere verso il fanciullo per l'ottima riuscita di esso; e la
veniva dicendo, che con quell'algebra uno ne avea allevato ed
altri sette mandatine in paradiso, e che ormai non la si
trovava piú in età da cambiar i denti o le pratiche, e che già
coi maschi bisognava mostrarsi piuttosto duri e protervi per
non vederli imbaldanzire alla lor volta. Cosí cantava la furba,
onde non la rampognassero poi di troppa condiscendenza ai
grilletti della Tina, la quale poiché seppe reggersi in sulle
gambe divenne addirittura padrona della madre, di Simone e di
tutto il mulino. Tuttavia la petulante tirannella non usava
sempre a male di quella eccessiva signoria; e se da una parte
facea sprecar qualche soldo in ninnoli e in zuccherini, o se
imbandiva la panata alla micia, e l'orzo bollito ai
pollastrelli per rimpinzarsi d'ova fresche e di pannocchie
brustolite, dall'altra poi difendeva la giustizia e la carità
strillando a perdifiato ogniqualvolta un poverello se n'andasse
senza il solito pugno di farina, e proteggendo valorosamente il
Pierino contro l'acerbezza materna, della quale anche lo
compensava col metterlo a parte delle fortunate ruberie. Tanto
crebbe di giorno in giorno questo buon accordo dei ragazzi, che
la Polonia non trovando piú dritto nelle cose del pollaio, avea
preso per intercalare una certa vibrata maledizione alla
sterilità delle galline. E quando Simone la ammoniva di badar
meglio ai due furfantelli, lasciando in pace le pollastre, ella
tosto rispondeva che delle ova quei poverini non conoscevano pur
il colore, e che mai non ne avea messo sulle brage uno per loro,
né essi s'attentavano di ciò fare senza il suo consenso; ma non
volea sapere l'accorta massaia che i due ghiottoncelli
trovavano il loro conto a sorbirli crudi e freschi, come si
dice che sieno piú salutari; e cosí buttati i gusci nel canto
del letamaio essi rientravano in cucina leccandosi mutamente le
labbra. Quando poi le venne trovato un bel mucchio di cotali
gusci, e il vestito dei fanciulli macchiato di giallo, allora
sí, non potendo incolpare la luna, il martoro o la volpe, le
convenne proprio montare in collera; e senza fare né ben né
male, benché il piú imbrodolato fosse l'abito della Tina,
cominciò ella a sonare a doppio colle orecchie del Pierino: e
costui gridava come un dannato, e la Tina piangeva essa pure
tirando la mamma per le gonne e battendola colle sue manine
acciocché la si rimanesse da quella punizione; come infatti si
rimase, poiché se le ova le erano care assai, cionnonostante ne
avrebbe sgusciate centomila nel pozzo, per risparmiare una
stiracchiatura al bel bocchino della bimba. Cosí principiò il
Pierino a prendere dalla sorellina una perfetta scuola di
mariuoleria; e questa giovandosi della propria impunità lo
induceva sempre a mal fare, ora trattenendolo in discorsi e in
sollazzi, quando l'era al pascolo colle oche, ed ora
lusingandolo con qualche ghiottornia se lo trovava di guardia
presso la bica del grano. Ché se capitando la Polonia o Simone
trovavano sparpagliate le oche per le vigne del vicinato, o i
colombi alla pastura sulla biada degli avventori, allora
ricominciavano i pianti, i castighi, le disperazioni; dopo le
quali si tornava come se nulla fosse alle scappatelle di prima.
Peraltro se la Tina di tali misfatti era causa principale, ne
toccava un tantino di merito anche al fanciullo, il quale
maggiore di età e di criterio, pur era cosí arrendevole a
quella sua compagna per una sola parola, quanto non sarebbe
stato a chicchessia per la promessa d'una fornata di ciambelle.
Ad ogni modo, fosse per troppa bontà di cuore o per altro, il
fatto sta che fratello e sorella di nome, lo erano poi di fatto
e nel vicendevole amore e nella piú squisita malizia. Una tal
abitudine, di impero da una parte, di soggezione dall'altra, e
di birboneria da tutte e due, insaldata in loro dall'indulgenza
della Polonia, non venne punto a mutarsi quando Simone cominciò
a trattenere il fanciullo nel mulino; poiché la ragazzina
eragli tosto dietro a impedirgli l'apprendimento del mestiero
col suo cicalio, e sovente svagandolo, per modo che il mugnaio
alla fine perduta ogni pazienza strepitava contro essi in un
tono piú alto del fracasso della macina. Ma appena la Polonia
standosi in casa udiva un guaio della figliuoletta, ecco
ch'ella accorreva a prenderne le difese, e cosí fra tante
sottane anche il Pierino era giunto a conquistare il suo
diritto d'asilo. Che se il valentuomo osava ribellarsi
all'intromissione della moglie, subito costei tempestava, che
non c'era né testa né cuore a tener due fanciulli lí presso
alle ruote, dove un passo arrischiato o qualunque piú lieve e
facile accidente poteva storpiarli, o, Dio no 'l volesse,
stritolarli come due esili moscherini; e ciò detto e presili
per mano, se li traeva fuori ambidue, né correva un minuto
ch'essi erano ai loro giuochi in riva del Varmo coll'imminente
pericolo d'affogare ad ogni istante per lo sdrucciolo d'un
piede; ma allora non pensavano essi a piangere ed a strillare,
onde non visti da nessuno continuavano nei loro piaceri, tanto
piú lieti e saporiti quanto piú perigliosi e vietati. Di
sguazzar nel rio immollandosi fino alle midolle, lasciar a
lembi il vestito o nelle siepaie o fra i rami degli alberi piú
alti, sedere chiaccherando e spassandosi sopra sponde tutte
corrose dall'acqua, saltare da sasso a sasso come ranocchi nel
bel mezzo della fiumana o valicarla camminando a ritroso dove
il guado non era men dolce, tali erano i loro diletti; e parrà
cosa incredibile, ma perfino nell'arrampicarsi sulle piante a
caccia di nidi, la Tina era maestra e incitatrice del Pierino;
e ad essa poi quando fossero tornati in casa stava lo scusarsi
mirabilmente delle vesti molli o stracciate con mille bugie le
piú diverse e verosimili, pescate in quel sacco dove il diavolo
dee per fermo tenere le gemme dei peccati. Alla fine il mugnaio
che vedea di mal occhio un tal andamento, come nocivo per tutti
i versi, determinò di porvi riparo coll'intuonare l'antifona
della scuola, dacché appunto allora il fanciulletto toccava i
nove anni; ma la Polonia non udiva da quell'orecchia, e ci
vollero due buoni mesi perché ella consentisse ad affliggere la
sua piccinina col toglierle per tre ore del giorno la compagnia
del Pierino. Immaginatevi poi se questi non fece il diavolo
quando per tale effetto lo si condusse a Camino la prima volta!
E i pugni ricevuti da Simone per tutta la strada, e i morsi
toccati al maestro quando gli porse la mano a baciare
dimostrarono con qual paziente animo portasse egli questa sua
disavventura. Però fu universale maraviglia che un ragazzo cosí
sfrenato e caparbio imparasse colla massima prestezza; e i suoi
rapidi progressi ebbero in verità del prodigio; ma nessuno fu
cosí sottile da avvisarne la causa, e questa pure si riferiva
alla Tina e al dispiacere di esserne diviso, poiché egli
spronava la mente ad imparare, e affrettavasi ad apprender le
lezioni e ad empir la pagina di aste, di parole e di cifre,
appunto per aver poi agio di scappar via il primo, e
raggiungerla, correndo, a mezza la via, dov'ella lo aspettava
appiattata in un qualche buco, e non già vispa ed allegra come
di consueto, ma veramente stizzosa e melanconica. Sennonché
appena da lunge si affiguravano, subito era un salutarsi
scambievole e un picchiare di palma contro palma, e un corrersi
incontro colle braccia aperte. Indi tenendosi per mano, e
confidandosi le faccenduole della mattina e i loro intrighi
fanciulleschi, riprendevano la via del mulino; e lo scolaro
andava innanzi più composto colla bisaccia dei libri ad
armacollo, mentre la fanciulletta gli caracollava al fianco
come una puledra dopo aver vinto il premio della corsa.

V

Quei ragazzi cresciuti a quel modo vennero a foggiarsi sopra uno
stampo cosí singolare, che per tutte quelle campagne non se sen
sarebbe trovato uno di simile. E i contadini che sovente
passavano per di là e sempre li vedevano o fra le giuncaie o
tra i rami dei salici o dietro le siepi, avean finito col
nominarli la Favitta e lo Sgricciolo, i quali sono per
l'appunto due uccelletti saltinfrasca che sembrano beffarsi di
chi li insegue lasciandosi quasi toccare e poi sfuggendo e
cinguettando via tutti vispi e saltellanti per entro a' roveti
o a' cespugli. Il Pierino per verità, per essere di fondo
semplice e mansueto, non avea trovato nulla di spiacevole in
questo nome di regalo; ma in quanto alla Tina non la si volle
mostrare cosí arrendevole, e convenendo con lui, che quella
similitudine s'appropriava a loro per ogni verso, lo persuase
cionnullostante a giovarsene valorosamente per trarre vendetta
dell'altrui mala intenzione. Quella testolina di fanciulla
covava, come ben si vede, l'eroica ambizione d'essere piuttosto
la prima a Glaunico che la seconda a Roma, perciò non la
consentiva cosí di leggieri che altri se la mettesse sotto i
piedi; e burliera come il folletto e linguacciuta come un
campanello di sacristia, non le mancavano certo armi colle
quali difendersi. Infatti cominciò ella coll'aiuto dello
Sgricciolo una accanita guerra di rappresaglia, investendo i
passeggieri d'ogni lato con satire e con motteggi; né v'avea
maniera di scamparla, cosí fitta era la gragnuola, né almeno si
poteva sfilare alla muta, poiché i due ragazzi s'accampavano
sempre sulla via, o nei colti circostanti, e siccome in quei
siti la terra è spellata come una buona vecchia, cosí essi pei
trafori della macchia, o fra i radi arboscelli distinguevano
dalla lunga ogni viandante e incontanente erangli addosso con
un micidiale saettame di spropositi. Alle prime volte pertanto
vi fu chi torse il naso a questi brutti tiri; ma i bricconcelli
stavano bene all'erta; e appena vedessero un cotale guardarli di
sbieco e sbassarsi come per deporre il sacco o la gerla, tosto
davanla a gambe per le bassure piú rotte e paludose; e di là
rinnovavano i fischi e le beffe. Cosí la gente s'addomesticò a
poco a poco con essi, togliendoli in santa pace come si piglia
la tosse quando Dio ce la manda; e la Favitta e lo Sgricciolo
gonfi di questi titoli come d'altrettanti trofei, non
rispondevano omai piú a chi li chiamasse pei loro nomi
cristiani. Cosí alle spalle di chi passava godevano essi il
mattino; e la Favitta poi mentre il suo maggiordomo era alla
scuola, anziché tacere o intimidirsi rincarava sulle solite
birbonate, per essere allora piucchemai permalosa e scontenta.
Ma il dopo pranzo quando già le strade camperecce rimanevano
affatto deserte aveva tregua quel loro spirito guerresco: e in
onta alle gridate di Simone e alle raccomandazioni della
Polonia, dove correvano i due serpentelli? Proprio sulle rive
di quell'incantevole Varmo, dove spassi piú innocenti se non
meno irrequieti, ed altri mille giochi li svagavano per le
mezze giornate.

Aveano poi trovato tra il ponticello e il mulino un certo chiuso
recesso del quale si piacevano oltremodo, e benché la fisonomia
di quel territorio sia per tutto pace e semplicità, pure quel
sito spirava la medesima semplicità e l'egual pace a mille
doppi, e l'era, si può dire, come l'occhio nella faccia umana
dal quale l'espressione si parte piú viva che dalla bocca,
dalla fronte e dal naso. Ora il frequente soffermarsi dei
fanciulli in quella parte da essi cognominata per eccellenza il
bel luogo, dove la calma naturale parea quasi contemperare il
chiasso e il tumulto dei sollazzi fanciulleschi, oltreché far
fede in essi d'un certo senso poetico vietato alle menti
volgari, dava anche a divedere, che in onta al suo continuo
guizzo l'anima loro aspirava per qualche riposto forellino alla
serenità ed alla quiete. Là infatti queste due matronali
bellezze della natura parlano cosí scovertamente e in pari
tempo con tante varietà di modi, che ognuno ne resta
involontariamente compreso; e la voce anche dei ruvidi assume
un'insolita rotondità, e il gesto non osa trasmodare per
impazienza o per bile, e fino i pensieri si riposano entro se
stessi, come le onde nel mare rabbonacciato. Pure se il
linguaggio è cosí aperto, non lo sono per nulla i segni di
esso; anzi l'idea di quel vago spettacolo sgorga e si compone
da sí secrete origini, che bisogna contemplarlo con sincera
religione per esserne alcun poco chiariti; imperocché ben si
potrebbe dire che in esso, come in leggiadria donna
addormentata e sognante d'amore, la vita è tutta interna ed
ombrata. L'acqua prima di tutto, che piú su del ponte scorre
gorgogliante e trarotta, ne sbuca fuori piana e silenziosa,
qual penitente toltosi appena dal confessionale; e cosí si
stende lí presso in un laghetto terso e tranquillo, dove le
tinchioline passeggiano volubili e mute, e l'occhio potrebbe
inseguirle sotto il natante padiglione delle ninfee. I giunchi
e le vermene si cullano pure tacitamente al lieve spirare
dell'aura, quasi per mostrarsi contenti della lor umile sorte;
e tutto all'intorno si stende sovr'essi l'ombra fraterna dei
salici dalla quale si leva piú alto né superbo né invidiato un
qualche pioppo cipressino; e i colori composti per ogni cosa ad
una queta armonia sembrano dire: «Altrove dilettiamo, spiccando
in fieri contrasti, qui invece compiacendo a noi stessi d'un
concorde riposo, beatifichiamo qualunque sappia comprenderci».
Tanto dicono gli aspetti di quaggiú; in riguardo poi a quel
cielo che tutto copre e rabbella, acque, salceti, rivoli e
colori del suo azzurro benedetto, ognuno potrà immaginarsi come
favelli esso al cuore, ma nessuno descriverlo. Pur di ciò vi
assicuro, ch'egli non oserebbe guardare arcigno e turbato a
quella modesta solitudine, e che anche tra i cavalloni nuvolosi
della state e le nebbie del dicembre egli le consacra
un'occhiata benigna. E questo in particolare dovete passarlo
buono alla mia fantasia; poiché non avendo mai visitati quei
siti sotto la pioggia e la gragnuola, faccio e dico a nome del
cielo, quanto farei e direi se il cielo io mi fossi. Il che, mi
sembra, è parlare in riga della piú sublime carità evangelica.

In quei limpidi e romiti lavacri si tramutavano dunque ogni dopo
pranzo i due fanciulli di animali volatili in acquaioli,
sentendo nel cuore verginello l'incanto di quel romitaggio,
meglio ch'io e voi non lo potremo notomizzare colla penna. E se
il mattino la Favitta e lo Sgricciolo saltavano solchi e
fossati, bucavano serraglie e montavano alberi, la sera
all'incontro da veri granchiolini guazzavano nell'acqua
tuffandovi entro i loro braccetti, e giocolando fra loro e col
Varmo, come tre ottimi amici cresciuti sempre insieme. Né v'era
guado che non conoscessero, né fondo dove non avessero pescato
coi piedi e colle mani, né ceppaia di vinco su cui non fossero
saliti, né spanna di riva sulla quale non si fossero seduti
colle gambe penzolone, specchiandosi nel laghetto purissimo e
raddoppiando di brio e di contentezza, come se per l'appunto
quei due personaggi a capo all'ingiú fossero sopravvenuti a
ravvivare la compagnia.

Il loro gioco era alle volte di graffiar nel sabbione alcuni
rigagni pei quali l'acqua penetrava entro terra; o di là come
da serbatoio la diramavano per certi ripianetti figurati essere
o prati od ortaglie. E talora, diviso con sassi un piccolo filo
della corrente ove la era meno lenta, vi costruivano alla
spiccia un molinello di canne; e la sabbia tenendo le veci di
grano e di farina, sovente contendevano in riguardo all'asino
che dovea recar quello e riportarne questa; ma a cotale
ufficio, pur troppo non molto lusinghiero, si adattava alla
fine con doloroso eroismo di galanteria il povero Sgricciolo;
mentre la Favitta, cambiata di mugnaio in avventore, parava
innanzi il somarello percotendolo scherzosamente con una
vermena; e questo sovente ricalcitrava, rovesciando il sacco,
senza rispetto alla verità di natura e alla retta osservazione
di Esopo, le quali si accordano in simboleggiare la virtú della
pazienza colle pendenti orecchie del ciuco. Tuttavia codesti
erano scherzi, e ben s'intende che ridotti al serio, in ogni e
qualunque occasione lo Sgricciolo tornava il perfetto asino, e
la Favitta la vera padrona. Anco il fabbricar barchette con
istecchi e frasconi, e lo spingerle nel rio dopo avervi
imprigionata una infelice cavalletta era un lor consueto
passatempo. Ma poi quando il lieve naviglio si sommergeva,
facevano a gara nel salvare quella vittima innocente: e usavano
ricompensarla carezzandola amichevolmente e deponendola lí
presso in qualche fresca pastura ove smaltisse lo spavento e il
raffreddore. Cosí pure nell'accalappiar gamberi trovavano un
diletto sommo, ma per disgrazia troppo raro; essendoché i
pescatori piú adulti rubavano loro il mestiere nelle cacce
notturne.

Però lo spasso che sopra ogni altro li teneva piacevolmente
occupati si era quello di far passarini; e pur troppo s'io vi
dicessi, che ciò significa fare a rimbalzello, o con impeto
orizzontale di braccio persuadere le schegge di selce ai piú
bizzarri sbalzi e scivoletti sull'acqua, torrei ogni vaghezza
alla schietta frase paesana. Cionnonpertanto ho voluto
spiegarmi per quegli sventurati che non si deliziarono mai d'un
sí poetico trastullo; e in quanto ai dotti del mestiero, li
scongiuro di far fede agli altri, come il mirare quei
ciottoletti ballerini, lambir prima il sommo del ruscello, indi
quasi pentiti o ritrosi volare nell'alto, e poi come spiritelli
innamorati tornare a un secondo e piú lungo bacio, e finir da
ultimo rotolandosi carezzevolmente su quel liquido strato,
quasiché il solchetto segnatovi fosse, come pare, di saldo
argento; come, dico, il mirar tuttociò componga il piú
innocente e caro de' sollazzi. Né manca la varietà, sorgente
principalissima di piacere, poiché una di quelle alate
piastrelle si slancia a grandi valichi, e poi si tuffa a
capofitto, e lo spruzzo ne zampilla in alto come pennacchio
cristallino; un'altra guizza via lievemente accompagnata da un
fruscio quasi di seta gualcita, finché la muore senza
accorgersene; e una terza dopo una rischiosa sdrucciolata
spicca un gran salto e si salva dal naufragio sull'una delle
rive, dove trascorre un poco picchierellando per allegria i
fratelli sassolini; e un'altra ancora dopo corso buon tratto
dritto come una freccia si torce voltolandosi leggiadramente, e
pare proprio che la si affondi ballando la schiava; cosicché il
fortunato operatore di tali meraviglie non si starebbe mai
dallo scerre nuove piastrelle, e far nuovi passarini e tornare
e ritornare a questo giuoco, finché la ghiaia ciottolo per
ciottolo non avesse colmato l'alveo della fiumana.
Sgraziatamente delle ventiquattr'ore della giornata molte ne
possiede la notte; e costei, togliendogli a poco a poco la
vista di quei facili portenti, lo rimena a casa molle di nobili
sudori, e pieno il capo di filosofiche considerazioni. Questo
avvenne le cento fiate a me; e siccome io non mi credo poi quel
mostro tanto singolare, cosí spero che l'ugual cosa sia a molti
altri avvenuta, e se non è, io auguro ben di cuore che la
avvenga a quanti uomini tengono in mano un fiore di virtú, come
svagamento delle fatiche loro e premio delle meritevoli
operazioni. Certo chi ride di ciò ha il gran torto, poiché se
eroi greci e romani si spassarono scodando cani e cavalcando
bastoni, possono bene i babbioncelli moderni serbare il proprio
decoro, facendo anco un centinaio di passarinial giorno; tanto
più che fatta la terna de' miei piaceri per tutta la vita, io
credo, che affatto scevro di fastidi e di pentimenti io non ne
troverò un secondo, oltre questo d'aver lanciato passarinisul
Varmo ed altrove. Almeno io son certo, che la Favitta e lo
Sgricciolo s'accostavano nel loro sentimento alla mia opinione;
e prova ne sia che per darsi a tale esercizio sfidavano essi le
ramanzine del papà, i brontolamenti della mamma, le vergate del
maestro, e l'ira dei bifolchi, i quali davan loro dietro collo
stimolo, quando un sassetto o innocente o malizioso giungeva a
spruzzarli mentre essi zufolavano al buon bere dell'armento.
Che se sembrasse a prima giunta un tale spasso essere proprio
dei giovanetti e non delle fanciulle, direi anzi tutto, che la
Favitta non era altrimenti una bambina, sibbene un maschietto
in gonnelle; indi potrei anco rispondere colla storia, colla
filosofia e con tutti i diavoli alla mano, essersi fatto il
partaggio tra l'uomo e la donna per modo, che la forza al primo
e la grazia s'appartenesse alla seconda; senzaché alcuno dei due
restasse escluso dal poter tentare le stesse cose con mezzi
diversi. In fatti i passarinidello Sgricciolo lunghi, violenti,
temerari, si disegnavano sull'acqua e per l'aria, a baleni, come
il guizzo del lampo; quelli all'incontro della Favitta
trottolavano via pettegoli curveggianti graziosetti; e la
striscia, lucente di stile, prodotta dal loro scivolio,
assomigliavasi a quella lasciata pel cielo dalle stelle
cadenti. E ciò basti in quanto al panegirico dei passarini.

VI

Or dunque appunto per un bel giorno d'agosto i due giovincelli
stavano nel bel luogo, cosí contenti di sé e di tutto, che il
Signore guardandoli sarebbesi compiaciuto dell'opera propria;
ed era in sua podestà sconfiggere con quel solo esempio le
lunatiche teorie dei cattivi profeti. Infatti non istà per
nulla l'accusare de' propri malanni, assai delle volte
deliberatamente cercati, tale, che con quattro ciottoli sa
edificare su un bacinetto d'acqua la felicità di due creaturine
ragionevoli; e se tale felicità smonta rapidamente come la
doratura del tramonto, anco non è da scandalizzarsene;
imperocché seminati dall'alto come soverscio alle venture
generazioni, noi dobbiamo ringraziare la Provvidenza, quando
alcun poco di bene s'intromette furtivamente fra la fatica e il
dolore, i quali meglio e piú a lungo fruttificano in sapienza e
in virtú. Pertanto la Favitta e lo Sgricciolo se la spassavano
lietamente, senza forarsi il cervello con quegli spilli
velenosi dal capolino lucente che per nostra alterigia ebbero
nome di pensieri: e di fatti aveano essi trovato il bandolo di
menare la vita in allegria, senza darsene cura. I fanciulletti
poi hanno questo potere nelle loro feste, che quanto li
circonda sembra prendervi parte; e cosí anche allora le
cincallegre, i piombini e le cutrettole venivano a trastullarsi
nei loro trastulli con cento strambe volatine, e con un vivace
cinguettio fra i giunchi e gli ontani. Questa compagnia
tolleravano essi d'assai buon animo; ma cosí non fu quando
videro due occhietti vispi e puntuti trasforare una siepe lí
presso; e i due garzonetti si diedero a correre a quella parte
col braccio arcato e un bel sasso in mano, il quale null'altro
aspettava che un piccolo cenno di mala volontà per punire
quell'importuno. Ma quegli occhietti perciò non mossero
palpebra; anzi di lí a poco dalla medesima siepe sbucarono due
braccia, e poi due gambe con tutto il resto, e un bel
contadinello con un paniere in mano s'avanzò verso loro con
viso ilare ed aperto. I due selvatichetti avvezzi a mettere in
rotta con una vociata amici e nemici, rimasero sbaiti per tanta
confidenza, e prima la Favitta si fece incontro allo sconosciuto
gridandogli:

— Ohe, ohe, bel pasciutello: a che ci venite qui col vostro
paniere? Volete coglier acqua o sassate, bel ninnolino?... —

Quel ragazzo, che d'alcun poco mostravasi minore dello
Sgricciolo, parve maravigliato, ma non offeso di quella mala
creanza, e stette sui due piedi ammiccando a mo' di chi vuole
ma non può intendere.

— Sí, sí, parlo con voi! — riprese la fanciulla. — Non è vero,
Sgricciolo, che se piú tarda, la laveremo in Varmo quella faccia
tosta?

— Non mi laverete in Varmo, perdiana! — sclamò il forestiero,
ponendo chetamente a terra il paniere e sedendo appresso colle
mani incrocicchiate davanti ai ginocchi. — Qui mi era fermato
per prender piacere dalla vista dei vostri piaceri, e giacché
lo volete, vi starò ora a godermi del vostro dispetto.

— Ah vuol farci dispetto colui! — urlò la Favitta. — N'è vero,
Sgricciolo, che lo porterà a casa lui il dispetto?

— Sgricciolo o fringuello, io non mi movo — soggiunse l'altro
con uno sghigno.

— To' dunque! — gridò la Favitta, dirizzandogli una sassata,
la quale lo incolse nel gomito e gli fece fare una boccaccia
delle piú buffe.

— Ah cosí tu la intendi? — diss'egli, levandosi da sedere.

— Sí, sí, cosí l'intendiamo, e che tu te ne vada se non vuoi
buscare di peggio — rispose lo Sgricciolo per non mostrarsi
dammeno della fanciulla.

— Or bene, avanzate, se vi dà il cuore! — rimbeccò l'altro.

— Sicuro che ci dà il cuore! — rispose la Favitta traendo per
mano il compagno.

— Ah siete qui! Ben venuti! — diceva quegli, attendendoli di
piè fermo. E come li vide a portata con uno sgambetto, li mandò
rotoloni ambidue. — Ah, ah! ecco il dispetto ch'io mi porto a
casa! Eccoli coloro che doveano lavarmi il muso!

— Sí sí, siamo noi quelli, e te la faremo vedere! — gridava
furiosamente lo Sgricciolo correndo questa volta alla riscossa
prima della sua alleata, la quale nel cadere erasi impigliata
nella balza d'un sottanino.

I due fanciulli s'accapigliarono da veri demonietti; ma mentre
lo Sgricciolo tutto inteso a percuotere la dava dentro alla
cieca, l'altro standosi sulle difese e da furbo destreggiando,
lo menò garbatamente a un palmo dalla riva, e lí urtatolo
all'improvviso lo cacciò nell'acqua fino alla cintola.

— Ed ora son con te! — aggiunse tranquillamente, volgendosi
alla Favitta ch'era accorsa in aiuto al compagno. Allora
cominciò una nuova battagliuola, che a dipingerla non
basterebbero venti ottave dell'Ariosto; e i colpi e le parate,
e le offese e gli inganni e le finte e le coperte
s'avvicendavano come in cavalleresco torneamento; ma se la
forza era maggiore dal lato del ragazzo, la Favitta s'aveva in
corpo quanta furberia e malizia possono capire in una femmina,
onde a lungo stette in bilico la fortuna. Finalmente al tornar
dello Sgricciolo in campo, il garzoncello, sia che desse il
bando alla misericordia, sia che piú prode diventasse per lo
stringere della necessità, giunse ad abbrancare l'avversaria
sotto le ascelle, e levatala in alto, la lanciò di traverso con
tanto impeto, ch'ella andonne stesa bocconi sulla ghiaia, come
un cencio posto là ad asciugare. Lo Sgricciolo vedendole
sprizzar il sangue dalle narici, dimenticò tosto ogni rancore
per correrle appresso; genuflesso e curvato sopra lei la veniva
chiamando; e poiché la fanciulla né rispondeva né dava altro
segno di vita, si diede a strillare disperatamente credendola
morta. Il vincitore s'accostò allora alla piccina, e dando
sulla voce allo Sgricciolo per quelle sue urlate:

— Che? — gli disse —, sei cosí balogio da non t'accorgere, che
con due spruzzi costei è piú viva e pestifera di prima? —

In fatti egli stesso appressatosi al Varmo, e fatto del cappello
scodella spruzzolò d'acqua il viso della morta; e questa aperse
gli occhi e glieli cacciò dolci come quelli d'un basilisco; ma
di peggio fare non poteva, perché la stanchezza dello
svenimento la impediva dal rizzarsi.

— Hai veduto, Sgricciolo? — disse allontanandosi quella buona
lana di medico. — Ed imparate voi augellini di macchia a
stuzzicare il falchetto! —

In queste parole, raccolto il cestello, scavalcò la siepe donde
era venuto; e la Favitta e lo Sgricciolo restarono accosciati
sulla ghiaia in tal atto di muta e vergognosa costernazione,
che uno scultore ne avrebbe ritratto un buon modelletto, pel
gruppo della Sconfitta. Né per tutta quella giornata andò loro
scemando la melanconia; anzi di chiusa e silenziosa che la era
dapprincipio, si veniva sempre piú facendo proterva e
battagliera: e da ultimo corse fra loro un qualche pugno, il
che non era mai avvenuto per lo addietro. Come potete credere,
chi lo si mise pazientemente in tasca fu lo Sgricciolo; ma
questo non tolse che un pocolino di fiele non gli si formasse
sul cuore per l'ingiustizia della compagna, la quale gli
serbava astio per una comune sventura. E questo era vero pur
troppo, giacché a lei pareva essere sprecata la benevolenza
verso di un tale che non sapea difenderla contro all'altrui
baldanza; e in ciò ella stimava consistere il più grave dei
difetti, poiché avvezza sempre a spadroneggiare, non potea
patire suggezione di sorta. Da sí lieve accusa germogliarono,
come sempre, grandissimi effetti: e prima Simone vedendo il
ragazzo ogni dí piú raccostarsi a lui per l'asprezza della
compagna e la rinata cattiveria della Polonia, finí col
toglierselo addirittura nel mulino: e lí esso benché giovinetto
cominciò ad imparare, come il lavoro sia la medicina, o l'obblio
che dir si voglia, dei maggiori affanni. Tanto attese alle
operazioni e agli insegnamenti del mugnaio, che questi dopo un
mese tralasciò affatto di allogar a giornata un garzone,
fidandosi interamente in lui come già pratico e avveduto nel
mestiere.

Frattanto il brulichio interno della Favitta non potendo piú
svamparsi nelle continue chiassate col compagno, la rodeva di
dentro; e la triste e incresciosa solitudine nella quale
rimase, le fu degno castigo dell'essersi già prima inimicata
colla ragazzaglia del paesello. Troppo superbetta tuttavia per
scendere ad una riconciliazione con chicchessia, menava ella le
sue giornate lunghe e melanconiche sulle rive del Varmo, ora
guardando gran pezza nel suo limpido grembo, ora meditando
nuove maniere da martirizzare lo Sgricciolo nel tempo della
cena, ed ora cercando uno sfogo alla bile col tormentare
barbaramente quanti grilli e ranocchi le venisse fatto di
acchiappare. Cosí continuava l'augellina a sbattere le sue
alette sotto quelle ombre amiche, ma nessun compagno veniva giú
di fronda in fronda, come dice il Vittorelli, per consolarla.
Piú volte in quelle sue meste passeggiate le accadde di
incontrare, o di spiar tra la macchia il vincitore, il quale
n'andava via lungo il sentiero col solito paniere; e dapprima
cercava sfuggirlo, ma poi s'attentò d'aspettarlo di piè fermo,
ed egli parimenti tirava innanzi salutandola con bel garbo e
senz'ombra di scherno. Tanta generosità, rara assai nei
fanciulli paesani i quali sogliono essere ostinati nell'ira, e
beffeggiatori, le mosse dentro un desiderio di conoscerlo piú
davvicino, e di sapere chi egli era. Un giorno finalmente gettò
la pezzuola nel fosso, e fingendo averla a caso perduta, come
vide passare il giovinetto, lo pregò pulitamente d'aiutarla a
ritrarnela: e cosí s'intavolò una chiaccherata, dalla quale
seppe ch'egli era nipote del vecchio mugnaio di Gradiscutta per
parte del suo primogenito, e che due volte la settimana veniva
per le provviste a Camino. Ai ragazzi poco ci vuole per entrare
in dimestichezza, sicché il Giorgetto prese a poco a poco il
posto dello Sgricciolo; soltanto per esser egli d'animo fermo e
diritto, anziché lasciarsi soggiogare, piegava a modo suo la
Favitta; e sebbene a costei sembrasse poca cosa il vedersi ad
ogni tre giorni, pure esso non s'arrese mai a deporre il
cestello per perdersi con essa in frascherie, e solo consentiva
che gli venisse del paro lungo la via ridendo e ciarlando.
Quando poi la fanciulletta si lamentava di quella sua durezza,
egli rispondeva che la venisse una domenica al mulino di
Gradiscutta, ove non le sarebbero mancati sollazzi, e con lui,
e coi suoi cugini, i quali fra grandi e piccoli sommavano una
dozzina. Ma la Favitta cresciuta in fino allora romita da ogni
consorzio col prossimo, non si sentiva il coraggio di
scontrarsi cosí per ispasso in facce affatto nuove. Pure una
volta che il Giorgetto stette cinque giorni senza farsi vedere,
ella deliberò di vincere la natural ritrosia; pensando che alla
fin fine l'avrebbe fatto come le altre. Vestitasi dunque del
suo meglio, scappò di casa subito dopo il desinare in onta ai
soliti scongiuri della Polonia; e cosí prese via speditamente
costeggiando il Varmo, con tutto l'ardore e la felicità d'una
fanciulletta che si accinge ad una grande impresa.

VII

Il nonno di Giorgetto portava, come suo nipote, il nome di Byron
e di Washington; aveva oltracciò un grifo degno di Catone, e le
bucce antediluviane d'uomo devoto al tempo della sua cara
giovinezza. Per la canizie veramente patriarcale, per questa
cocciuta venerazione dell'antichità lo si conosceva nei
dintorni pel Noè dei mugnai; ché se non fu lui ad inventar il
vino, tal colpa s'appartiene all'ordine dei tempi, non al suo
ingegno e alla paterna tenerezza per la vite. Del resto, al
pari di quanti si stolgono nelle campagne dalle comuni opinioni
e non s'intruppano come pecore dietro al becco, aveva esso
conquistato presso i terrieri il titolo di filosofo; il quale,
lo dico sul serio, non dovea gonfiarlo d'assai; giacché, posto
il prezzo del divino Platone a cinquanta scudi, come per
l'appunto fu venduto sul mercato d'Egina, il povero ser Giorgio
sarebbe venuto a costare una qualche frazione di niente.
Cionnullostante anche a lui sfriggolavano nel capo dottrine
affatto originali, e certe idee tanto gli si radicavano a fondo
nel cervello, da dover darsi al diavolo per non crederle innate.
Fra le altre affermava egli: che quante campagne stanno sotto il
sole, tutte sono per origine comunali, e perciò a stretto
diritto divisibili un tanto per capo; anzi aspettava giorno per
giorno non so da qual buon vento certi personaggi dalle gran
barbe nere che doveano, per dirla con lui, affettare la torta;
ben inteso che ad esso in merito del suo bel muso sarebbe
rimasto per soprammercato il molino. Intanto andava egli
apprestando computi e registri per incoronamento della
cuccagna; e teneva per le tasche, guardate da cenci e
cordicelle, certe cartoline bisunte sulle quali far annotare
quanto a lui paresse giovevole a sapersi circa lo spartimento
del suo Comune; ed era poi sempre sul chiedere a questo e a
quello, cosa si bisbigliasse sul tal mercato, e se in quel
paese i barboni non si fossero ancora lasciati vedere; sicché
quando per l'imbecillità senile, il cervello gli diè volta
affatto in tale corbelleria, chi gliene dava a bere una, e chi
un'altra; ed egli ognor più saldandosi nelle pazze lusinghe
gironzava sulle sponde del Varmo facendo i conti sulle dita dei
campi che gli sarebbero toccati, e di quanto avrebbe speso per
accomodarli a modo suo tutti a viti e a pergolati. Ad onta di
tali stranezze il vecchio sapeva, come si dice, tener d'occhio
alla volpe e alla gallina, e mantenevasi cosí assoluto padrone
in sua casa, che sebbene la famiglia contasse tre nuore e una
dozzina di ragazzi non per questo alcuno osava garrire dinanzi
a lui; e tutti si facevano piccini piccini ad un'occhiata un
po' bieca; e quando poi avveniva che entrando in cucina egli
scaraventasse il cappello in un canto (il che era a lui, come a
Giove l'aggrottar delle ciglia), subito era per tutto un tremore
ed una costernazione come si aspettasse di minuto in minuto il
terremoto, o qualche altro peggior malanno. Non era dunque da
stupire per vederli uno per uno accudire costantemente alle
proprie faccende; che nel resto poi non solo avevasi libertà ma
licenza, imperocché al vecchio bastava vederli fare, né andava a
pescare il come o il perché, lasciando egli in questo e in ogni
altro riguardo correr l'acqua alla china; e spesso anche diceva
che se la roba era venuta la doveva andarsene del pari, onde non
si pativa nessuna carestia, e dietro tale sentenza tutti la
scialavano allegramente. Convien supporre pertanto che a tal
bisogna dell'abbondanza provvedesse il Signore, dacché, come
nei profondamenti vallicosi negletti dagli agricoltori si
moltiplicano spontanee le più pompose bellezze della natura,
cosí in quella casa era una copia d'ogni ben di Dio venuto
d'ogni banda e gettato là alla rinfusa, e la tranquilla
semplicità e la rosea salute ridevano su tutti i volti.

La Favitta dopo camminato una mezz'ora giunse alla dimora di ser
Giorgio, e benché la fosse avventatella e selvatica non poté
vincere un movimento di meraviglia al mirar nel cortile un tale
andirivieni di bimbi, di oche, di anitre, di porci, di colombi,
e di cani, e una cosí confusa trameschianza di legne
accatastate, e di concime, e di pagliai e di carrette e
d'arnesi, da perderci proprio la vista. Pure, per essere di
giorno i cani dei mugnai le creature piú dimestiche e
codafestanti del mondo, s'addentrò ella senza briga alcuna in
quel tramestio: senonché per la prima volta in sua vita ebbe
nel cuore un battito di timidezza femminile. Messo il capo
nella cucina, spiò tutto all'intorno se alcuno vi fosse; ma non
ci vide anima viva, né s'udiva altro rumore all'intorno che
quello della macina. E cosí mentre la stava trepida e dubbiosa,
ecco che proprio a' suoi piedi appena dentro dell'uscio in un
bel riquadro di sole, le fermò gli occhi uno spettacolo, dal
quale non seppe per buona pezza ritrarli, tanto era vago e
singolare. Figuratevi una bella covata di gattini non anco
slattati, e misti con essi tre cagnuoli affatto piccini, i
quali s'avvoltolavano, s'ingruppavano, si storcevano insieme
come un viluppo di serpentelli; e sopra saltellavano dei
pulcinetti usciti pocanzi dell'uovo, e andavano via cacciando
le pulci col becchettar qua e là: e lí presso stava la chioccia
a codiarli maternamente coll'occhio intento e la cresta
inalberata. Questa volta la Favitta credette esser cascata
dadovvero nell'arca di Noè; e piú le crebbe la maraviglia
quando i puttini che giocarellavano nel pantano del cortile,
per farsi a considerar con piú agio la nuova venuta, vennero a
mescolarsi coi botoletti, coi gatti e coi pulcini, senza che ne
fosse turbata per nulla quella repubblichetta di bestiuole.

Finalmente la fanciulla rinvenuta dallo stupore, non vedendo
sbucar fuori alcuno, provossi di chiedere al maggiore di que'
bimbi il quale mostrava i sei anni, dove fosse il Giorgetto.

— Il Giorgetto? — fece colui volgendole incontro un musino
vispo e rotondo tutto screziato di belletta com'era ben di
dovere.

— Il Giorgetto!... Oh veh! sarà dove l'ha mandato il nonno.

— E il nonno mo dove lo ha mandato? — richiese la Favitta.

— L'avrà mandato dove l'avrà voluto lui — rispose
giudiziosamente il fanciullo, mestando colle mani in mezzo a
quei gatti che miagolavano in coro colle loro vocine da
soprani.

— Sicché siamo ancora daccapo! — soggiunse la fanciulla. — E
tu non sai insegnarmi ove il Giorgetto sia.

— No che non lo so — riprese l'altro. — Ma lo saprà il nonno.

— Or dunque il nonno dov'è? — domandò la Favitta.

— Oh il nonno poi sarà nel mulino, o nell'orto, o sulla
prateria oppur anco dal cappellano, ovvero...

— Basta, basta! andrò al molino —, fece la giovinetta
ravviandosi pel cortile; e voltasi là donde partiva il romor
della ruota ne trovò tantosto l'entrata. Appena dentro, ecco
venirle all'occhio quel grave furfantello di Giorgetto, che
scamiciato piú su del gomito, e infarinato come un fantasma da
teatro reggeva il sacco ad un uomo sui cinquanta, il quale
veniva empiendolo collo staio d'una bianchissima farina di
frumento.

— Ohe, ohe Giorgetto! — fece la Favitta con voce un po'
arrocata, perché la presenza d'un testimonio le dava
suggezione.

— Oh addio, addio Favitta! — con accento di dolce sorpresa
rispose il Giorgetto, volgendosi a guardarla, senza lasciar
peraltro di tener aperta la bocca del sacco.

— Ecco, ecco, papà — aggiuns'egli volgendosi a quell'uomo —,
costei è la figliuola del mugnaio di Glaunico, della quale vi
ho parlato anche stamattina.

— Sei una bella ragazzetta — rispose quegli —, e se la bontà e
la bravura corrispondono a quello che si vede, i tuoi genitori
sono molto fortunati, e tu potresti servir d'esempio a questo
svagato, che non vuol saperne di far bene un'intera settimana;
e sí i suoi fratelli, che son morti tutti, poverini, lavoravano
alla sua età, quanto lavoro io stesso; ma costui fa torto alla
razza —.

La Favitta diventò rossa rossa; un poco per rimorso, un poco
anche per lo stupore di udir accusato d'infingardaggine quel
fanciullo, che stava cosí paziente ed attento coi lembi del
sacco fra mano, del che ella si sentiva affato incapace.

— Via papà, non ispaventatela! — soggiunse il fanciullo —, e
piuttosto lasciatemi tenerle un poco di compagnia.

— Sí, sí, che la rimanga a suo talento con noi — rispose il
mugnaio porgendogli a reggere un altro sacco. — Conosco da un
pezzo compar Simone come un buon cristiano e un vero
galantuomo; e quando suonerà l'ora della cena le daremo la sua
parte, e poi siccome devo andar da quelle bande col giumento,
me la torrò in groppa e la smonterà a due passi dal suo uscio.

— Grazie! — balbettò la Favitta; e tornò ad arrossare, perché
non la intendeva cosí ella che le fosse fatta compagnia, e
appena arrivata s'aspettava di fare un bel chiasso col
Giorgetto e co' suoi cugini, ma aveva fatto i conti senza
pensare che quel giorno l'era per l'appunto il sabbato. Pure
per un naturale sentimento di buona creanza fece il buon viso,
e sedette soda soda accanto al fanciullo.

— Ohe Giacomo! — disse il mugnaio, poiché ebbe finito di
insaccare, a un suo fratello, il quale per esser inteso alla
macina dietro un assito, non poteva esser veduto dalla Favitta.
— Allungami il crivello.

— Via, Sandruccio! — soggiunse una voce che era quella di
Giacomo. — Porta il crivello a tuo zio. Lascia pure, che la
ruota ungerai dopo. Ecco, Gaetano, che Sandruccio te lo porta
il crivello —.

Allora sbucò da un pilastro un altro ragazzo di poco più grande
del Giorgetto, il quale portò l'arnese allo zio Gaetano, tornò
alle sue faccende gettando un'occhiatina di curiosità alla
Favitta. Costei cascava di nuvola in nuvola; però finí col
naturarsi in quella smania di lavoro, e prese animosamente il
suo partito, rispondendo senza tartagliare alle inchieste del
Gaetano, e ciaramellando col Giorgetto il quale versava la
crusca, mentre suo padre dimenava il crivello per pulirne un
resticciuolo di farina. Cosí corsero un paio d'ore, in capo
alle quali questi fé motto al fanciullo, che ben poteva
andarsene ove le donne raccoglievano il bucato per dar loro una
mano; e cosí, passando, la sua compagna avrebbe visitato
l'ortaglia: ma gli raccomandò di non perdersi via per istrada.
— Poiché — aggiunse egli —, sai già come il nonno la intende
sul capitolo dei balocconi!... —

Allora i due fanciulli uscirono fuori correndo e saltando, come
levrieri sciolti di guinzaglio; ma mentre il Giorgetto era
gongolante e discorsivo, e la contentezza gli ritondava il
visino tutto impiastricciato di sudore e di farina, la Favitta
invece provava sotto sotto nel cuore un tal quale scontento; ed
era la coscienza, che sa distinguere il bene dal male anco nel
criterio dei ragazzetti, e farli al paro degli uomini allegri o
melanconici colle sue misteriose parlate. Piú poi ebbe a
sgomentirsi quando il fanciullo la chiese, del perché non
avesse tolto a compagno della sua gita lo Sgricciolo; ma
intanto passarono nell'orto, il quale era pieno di bei legumi e
di citriuoli e di zucche; ed anco non mancavano i garofoletti, i
gigli, le viole di pasqua, e le rose d'odore; e tante buone e
belle cose furono altrettanti svagamenti del suo interno
rammarico. Indi a poco giunsero sulle praterie le quali si
dilungano fino al Tagliamento, e sono cosí uguali e feraci
d'ottimo fieno, che non le sembrano sorelle per nulla agli
aridi e sassosi seminati: ed è antica tradizione, che tale
fosse una volta tutto il territorio; ma che sieno poi stati i
peccati degli abitanti, o la poco avveduta coltura dei tempi
andati, o gli straripamenti delle fiumane a smagrirla, io non
mi son tale da potervelo chiarire.

Lí dunque il Giorgetto presentò la piccola visitatrice alla
mamma, alle zie, alle cugine, le quali tutte le andavano
facendo le migliori accoglienze, senza smettere d'ammucchiare
camicie, gonnelle e lenzuola. E per verità un bello e pulito
spettacolo si componeva da quello sciame di donne giovani la
piú parte aiutanti e ben acconce, disposte in varie movenze,
tutte vaghe e pittoresche, come sempre sono gli atteggiamenti
di persone sciolte e robuste, e da quella folta erba infiorata
alle sommità di mille colori nella quale si profondavano fino
alle ginocchia, e da quei drappi di lino che o sventolanti
sulle corde, o stesi o ammonticchiati sull'erba, dai raggi del
sole prendevano il candore abbagliante della neve. Il Giorgetto
si mise tosto all'opera; e la Favitta da quella furbetta che la
era, mascherando la consueta dappocaggine, cominciò essa pure a
spiccare un qualche pannolino e ad aggiustarlo del suo meglio,
come di sottecchi vedeva fare alle altre; né io giurerei che
quelle ripiegature riuscissero di mano maestra, benché ad ogni
modo si dovesse saperne grado alla buona volontà della
fanciulla.

Come la biancheria fu raccolta, la caricarono in una carriuola;
e la mamma del Giorgetto prese a spingerla verso casa, mentre
le due cognate la seguivano coi cordami e le pertiche in
ispalla, e intorno venivano motteggiando fra loro le fanciulle
e le bambinette, e fra esse l'uno accanto all'altro la Favitta
e il Giorgetto.

Tornate a casa, convenne ammannire la cena; e l'una fu all'orto
a corre il radicchio e le cipolline, l'altra allo sciugatoio a
ordinar le stoviglie, l'altra al focolare ad apprestarvi il
papà delle padelle, che l'è il paiuolo; e due o tre salirono a
riporre il bucato; e la piú tenerella corse per le ova al
pollaio; e al veder come tutti si dessero attorno lietamente,
era un vero piacere. In onta della tanta premura, quando capitò
il nonnone, la polenta non era peranco rovesciata; e certo
questo dovea essergli solito argomento di menar rumore, poiché
tutte cacciarono il mento nel petto, e raddoppiando di zelo lo
guardavano paurosamente. Ser Giorgio col cappello nero a larghe
tese e a cupolino rotondo, col farsetto di mezzolano bianco, le
brache turchine allacciate sopra il polpaccio, e i risonanti
zoccoloni di legno, aveva proprio l'idea d'un coetaneo di san
Marco. Tuttavia convien dire che l'avesse ricevuto pur allora
qualche buona novella delle barbe nere, poiché senza far motto
s'avanzò fin sotto il camino, coi ginocchi dinoccolati, le mani
sotto le ascelle, e i piedi strasciconi, come è per l'appunto
l'andatura storica de' nostri antichi compagnuoli; né del suo
malcontento diede altro indizio che un sordo brontolio.
D'altronde la polenta fumò tosto sul tagliere, e la frittata le
tenne dietro cosí prestamente, che la parve piovuta dal cielo
come la manna.

Si sa come l'architettura dei focolari contadineschi sia qui in
Friuli semplice e grandiosa. Quello sfondo chiuso e capace, che
nereggiando si digrada in alto come la gotica pigna d'un
campanile, e quel fuoco che riposa nel mezzo proprio sul seno
della madre Terra, gli dànno sembianza dell'antro sibillino o
d'un tempio domestico appena disertato dai malfidi penati. Né
egli ripudiò finora i diritti delle prime are pagane; poiché
esso è il vestibolo dove sorgono in giro gli sgabelli pegli
ospiti, esso è la curia dove si contende sugli affari della
giornata, esso è la chiesa che ode ogni sera le salmodie del
rosario, ed è anco finalmente la sede del povero patriarca, il
quale remoto dal resto della famiglia, come il Fato dagli dèi
minori d'Olimpo, vi sonnecchia nelle ore meridiane, e vi mangia
tre volte il giorno la polenta intinta nel bianco latte. In quel
posto d'onore s'assise dunque l'antico mugnaio, e la maggior
delle nuore gli depose accanto la cena. I figliuoli di lui, e i
nipoti già iniziati alla religione del lavoro, sedettero intorno
alla tavola; e le donne stavano in piedi dietro a loro, mentre i
bimbi s'accoccolavano qua e là per la cucina colla scodella tra
le gambe. Quando il lumicino ad oglio, gettato anche oggidí
sullo stampo romano, fu appeso alla cappa del camino, e
piovette il suo modesto chiarore sul capo di quella gente, che
meditava con raccoglimento ogni boccone, allora solo il vecchio
s'accorse della Favitta, la quale sedeva tra i maschi daccanto
al Giorgetto e indarno cercava nascondersi dietro le spalle di
lui. Ne chiese tantosto contezza al Gaetano, e udito essere la
figlia del mugnaio di Glaunico, siccome conosceva suo padre, se
la fece venir appresso domandandole per quali negozi si trovasse
a zonzo in giorno feriale. La Favitta aveva una virtú; e ne usò
sull'istante confessando schiettamente che l'era venuta a
visitare il Giorgetto e per null'altro.

— Bene, bene — disse il vecchio imponendole la mano sulla
testa e rimandandola poi al suo posto. — Ma un'altra volta
bisogna venir di domenica e lo dirò anche a tuo padre; il quale
ho paura si lasci menar pel naso dalle donne —. E sospirò di
cuore sopra queste parole, giacché solo da un anno egli avea
perduto la moglie, la quale peraltro egli usava governare come
una ruota del mulino.

Cosí terminò tranquillamente la cena; né mancarono alla Favitta
eccitamenti ed offerte, ed anco il nonno dal fondo del focolare
andavale dicendo che l'appetito si affà ai giovani, come segno
di giornate spese bene. Alla fine abbuiandosi già il cielo,
Gaetano allestí la giumenta; e la fanciulla vi balzò sopra
lestamente; e quindi ringraziata e invitata a ritornare da
tutta la famiglia e dal Giorgetto in particolare, n'andarono
via trottando con un bel chiaro di luna. E se domandaste perché
il Giorgetto non li accompagnò almeno un pezzo di strada, vi
risponderei, che tale scusa non gli sarebbe passata buona
presso il nonno onde scapolare il rosario. Quella cavalcata
andò molto a sangue alla Favitta; sicché quando Gaetano la
pose a terra al primo casolare di Glaunico, ove dovea prendere
due staia di biada, ella a quel modo avrebbe tirato innanzi
volentieri un paio di miglia; ma proponendo fra sé di ritentare
ben presto la prova, salutò cordialmente il suo condottiere, e
in due salti fu a casa.

— Dove se' stata fino adesso? — le chiese con dolce rimprovero
la Polonia. — La cena ti aspetta da mezz'ora, e io non mi sapeva
cosa immaginare di te —.

Questa volta invece di rispondere aspramente o stringendosi
nelle spalle, la fanciulletta narrò con garbo dove la era
stata, e si dolse che per lei si fossero attardati.

— Eh nulla, nulla! — soggiunse la Polonia consolata da una sí
rara mansuetudine. — Quegli omacci hanno da mescolarsi nel
mulino tanto che vogliono, e non bisogna poi esser sempre le
loro fantesche! — E suggellò questa bella massima con un
bacione sulle guance della figliuola.

— Buona sera, Favitta! — disse timidamente lo Sgricciolo
entrando di lí a poco.

E la Favitta non gli volse la schiena, com'era solita fare da un
mese, ma sbassando gli occhi, quasi per vergogna di darsi a
vedere pentita, rispose o masticò una specie di grazie.

— Oh sei qui, ninetta! — disse alla sua volta Simone, che dopo
aver trimpellato per sette ore al molino veniva a cena con una
fame da giovinastro. — Sai che tua madre era molto inquieta, e
che non bisogna poi star a zonzo oltre l'avemmaria?...

— Chi? io era inquieta? — saltò su a urlare la Polonia per
difendere la sua prediletta anche a costo di calunniare se
stessa.

La garzonetta interponendosi nel diverbio ch'era per nascere,
aperse le labbra a promettere con generale maraviglia, che non
avrebbe piú inquietato né la mamma né altri; e poi nel resto
della sera fu cosí benigna e ragionevole con ognuno, che quasi
quasi la Polonia s'inveleniva vedendola dispensare a tutti
quell'amorevolezza, che dapprincipio avea creduto essersi
risvegliata nel cuore della figliuola soltanto per lei.

VIII

Quella Favitta era un'augellina da macchia, che per serbare la
carissima libertà avrebbe dato ben volentieri l'ali e la coda;
ma piú assai della stessa libertà un'altra cosa le stava a
cuore, di tener cioè il primo e il miglior posto al disopra
degli altri. E nonpertanto il mulino di Gradiscutta le trottò
tutta notte pel capo. Siccome poi dentro alla sua birbesca
fanciullaggine s'appiattava una bella dose di buonsenso, cosí
le fu d'uopo confessare che l'ordine e l'ubbidienza aveano
miglior viso della trasandatezza e della petulanza.
L'ambiziosetta non seppe per quella volta mentire a se stessa,
e cosí avvenne che il suo difetto capitale rimorchiò sulla
buona strada le virtú ritrose o addormentate; e dapprima le
martellava il cervello la stizza di doversi confessare dammeno
dei mugnai di Gradiscutta; finché si mosse nel cuore un certo
brulichio che molto somigliava a un rimorso. Il fatto sta che
le passioni i pensieri e perfino i sogni la spronavano ad una
buona e valorosa conversione; né anche allora ebbe torto una
mia intima opinione, che crede volti al bene gli stessi vizi
quando non diano a marcire nella viltà. Levatasi essa prima del
sole e scesa alla cucina dimandò gravemente alla madre, cosa
usassero fare a quell'ora le giovanette meglio educate.

— Non lo dico per te, viscere mie — rispose leziosamente la
Polonia —, ma esse costumano andar prima per acqua alla
fontana, indi apprestar le legna, e spazzar il focolare, e lo
sterrato della casa —.

Allora la fanciulla senza far motto uscí colle secchie e le
riportò colme d'acqua; e affastellate nel canto del camino due
bracciate di frasche, diessi a lavorare di scopa con tal
diligenza, che di lí a poco non rimase sul pavimento né un
fuscello di paglia.

«Cosa sia mai?», andava mulinando la Polonia. «Certo la mia
piccina vuol introdursi a chiedermi o una pezzuola o un
vestitino per essere invidiata dalle compagne. Ma già come
potrei dirle di no?... Ve' ve' come l'è pulitina quando la
vuole! Oh si conosce proprio che l'è sangue mio!...».

Però la Favitta seguí a dar ordine alle cose domestiche fin
sull'ora di messa, senza movere inchiesta veruna; e in chiesa
apparve cosí seria e composta da far maravigliare non solo la
Polonia ma benanco tutti i parrocchiani. Indi appena tornata a
casa tolse dallo stallotto il branco degli agnelli, e
canticchiando sotto voce menolli al pascolo, sempre attenta col
vincastro perché non si sbandassero nei seminati. Quando la
famigliuola si fu raccolta a desinare, non vi so dire quanto
scalpore levasse la Polonia per queste prodezze della
figliuola: certo se lo Sgricciolo avesse fatto miracoli non
avrebbe ottenuto altrettanto: ma siccome il poverino lungi dal
far miracoli, s'accontentava di compiere modestamente i propri
doveri e di star cheto ai cenni del padrone, cosí la mala
femmina cominciò a vomitare contro di lui le piú brutte
cosacce, dicendo che doveva vergognarsi al vedersi superato in
giudizio e in buona volontà da una bambinetta, e che già costei
prendeva amore al lavoro e al buon assetto della casa solo per
essersi liberata dalla sua sciocca e importuna compagnia. La
Polonia non volle ristarsi da una tirata cosí diabolica per
quanto Simone cercasse difendere il garzonetto; ma questi dal
suo canto prendeva non poco sollievo dalle occhiate della
Favitta, le quali coll'umile loro preghiera addolcivano d'assai
l'ingiustizia materna: e quando questa giunse a tanto da tacciar
il poverino di ladreria e d'ingratitudine, ella facendosi tutta
rossa pregò la madre di non andar piú innanzi in siffatte
calunnie, aggiungendo non esser gran merito una conversione, di
cui lo Sgricciolo le dava il buon esempio da piú d'un mese. La
Polonia rimase con due spanne di bocca, e fu in procinto di
riversare sulla piccina quel resto di fiele che le gorgogliava
nella strozza; ma Simone invece se la tolse sulle ginocchia e
baciandola in fronte:

— Oggi — disse —, oggi per la prima volta riconosco la mia
figliuola! —

Una tale occasione di sfogarsi sopra una vittima piú gradita fu
presa di volo dalla Polonia; e cominciò tantosto a tempestare
contro il marito, che con quegli attacci scomponeva le trecce
della sua bimba, onde non l'avrebbe piú figurato degnamente fra
l'altre garzonette all'uscire dai vesperi. Peraltro una simile
querela era troppo ridicola per dar fastidio al mugnaio, il
quale rispose sorridendo che la Favitta era tanto bellina da
essere più illeggiadrita che altro da qualche ricciolino
spostato.

— Sí, sí! — gridò la Polonia —, e ditemi un poco chi seppe
stamparla a quel modo?... Non son forse stata io?... Dunque
lasciate fare e discorrere a me e voi immischiatevi col vostro
diavoletto della vostra farina!...

— Questa volta — rispose quel dabbene di marito —, un pocolino
di superbia vi sta bene e ve la perdono; benché creda in fondo
in fondo d'averci qualche merito anch'io —.

Lo Sgricciolo era troppo contento d'aver trovato la Favitta
d'una volta, per dar mente a questi alterchi; e a vedere come
egli la seguiva cogli occhi e quasi colla persona in ogni suo
movimento, si poteva creder verosimile la favola del girasole.
Quel giorno poi la birboncella meritava omaggi piú dell'usato;
poiché la coscienza della bella vittoria riportata sopra se
stessa spandeva un colore affatto nuovo di serenità e di
modestia sulla sua vaga personcina. Il giovinetto riavutosi da
quel primo incantamento, le si accostò chiedendo dove l'avesse
condotto gli agnelli alla pastura in quella mattina; e la
fanciulla solleticata nel suo orgogliuzzo dalla ingenua
sommissione del compagno, rispose che l'era stata nel bel
luogo; e che molto vi aveva pensato, e piú assai desiderato, ma
che d'allora in poi sperava di non avervi piú nulla a
desiderare. Il concettino, come si vede, era abbastanza
lusinghiero, né lo sconciò per nulla il sogghignetto furbesco e
benevolo che gli tenne dietro. Cosí quel povero innocente gustò
di nuovo la dolcezza dell'amicizia; e in un delizioso sussulto
del cuore ebbe la ricompensa della lunga e virtuosa
mansuetudine; ma il meglio si fu quando di lí ad un'ora capitò
il Giorgetto; poiché quel proverbio latino dell'omne trinum
perfectumnon è affatto una minchioneria, e ne diede una prova
l'allegria la concordia e la piacevolezza di quei tre
contadinelli. Come si può ben credere non tardarono essi a
sgambettare per di qua e per di là, finché giunsero sul campo
di battaglia; dove il falchetto un mese prima avea
spennacchiato la Favitta e lo Sgricciolo.

— Confessa il vero — disse allora quest'ultimo al suo novello
amico —, che tu meglio di noi eri addestrato a simili lotte!

— Non creder già codesto — rispose il Giorgetto —, poiché guai
se il nonno mi vedesse far soperchieria a qualcuno cosí per
grillo! ma persuaditi, che quando si ha la giustizia dalla
propria banda, ogni santo aiuta!

— Che razza d'aiuto! — sclamò scherzosamente la Favitta. — Io
ne ebbi sformato il naso per due settimane!

— Via! non sarà stato un santo, ma sibbene il diavolo a
soccorrermi — soggiunse il Giorgetto. — Ad ogni modo
dimentichiamo tutto, e che la sia finita.

— Sí! dimentichiamo tutto! — ripeté lo Sgricciolo. E queste
parole furono pronunciate così soavemente e accompagnate da una
occhiata sí umile, da parer quasi che a lui solo si stesse
implorare la perdonanza.

D'allora in poi cominciò al mulino di Glaunico una vera
rivoluzione; e chi se ne fosse accorto non avrebbe mai piú
immaginato, che tutto proveniva dal buon talento d'una sola
fanciulla, o meglio dal caso che l'aveva fatta incontrare nel
Giorgetto. Cosí anche i ragazzi del paese, avvistisi dei nuovi
costumi della Favitta e dello Sgricciolo, si rappattumarono con
essi; e qui pure toccò al Giorgetto farla da paciere: né piú si
ricordarono le antiche inimicizie, poiché la memoria dei
fanciulli, circa ai torti ricevuti, è per ventura meno tenace
di quella degli uomini.

— Guardate come si fa grandicella e bellina la figlia del
mugnaio! — diceva qualche barbuta comare, vedendola capitare
alla chiesa colla sua pezzuolina da capo ben chiusa sotto il
mento.

— Caspita! l'è ora, sapete, poiché da quindici anni non deve
esser lontana — rimbeccava una seconda.

— Non m'intendo di questo — ripigliava quella di prima —, solo
mi maraviglio che di sguaiata come l'era un sei mesi fa, la si
sia fatta tutta d'un colpo cosí gentile e modestina. Certo che
di qui a un paio d'anni la sarà un buon partito, poiché già il
mulino resterà a lei, e aver in giunta un bel tocco di sposa
non può dispiacere a chiunque.

— Eh comare mia! — soggiungeva l'altra sospirando —, non
dubitate che calerà un qualche zerbinotto di Camino, o Dio no
'1 voglia anche di Codroipo, e porterà via la ragazza e la
dote! —

Da questo lamento il discorso scivolava sulle lodi del tempo
andato, e quelle ottime vecchie infilzavano un rosario di
chiacchere da disgradarne una conferenza diplomatica. Però
restava sempre nel buio la causa della felice conversione della
ragazza; e chi ne attribuiva il merito all'età, chi alla
pazienza di Simone, chi alla tenerezza della Polonia, chi alla
Madonna o a san Luigi, mentre io solo posso vantarmi d'aver
imbroccato la vera verità di mezzo a tante fantasticherie.

Il mulino frattanto per la diligenza e squisitezza del lavoro
s'andava sempre piú vantaggiando di nuove pratiche, e la casa,
da quel porcile che la era, avea mutato faccia per modo che la
si poteva citare per modello: né vi si udivano piú pianti,
improperi e fracassi, ma tutto correva tranquillamente di suo
piede, sicché i brontolamenti della Polonia si frapponevano
quasi provvidamente a rompere la monotonia di quella pace
continua, come quelle mezze stonature adoperate con bel
magistero dal Verdi per variare un solenne assieme di accordi.
Il Giorgetto capitava spesso a Glaunico la sera della domenica
e spesso anche la Favitta e lo Sgricciolo gli rendevano la
visita; e cosí a poco a poco l'amicizia dei fanciulli indusse
fra le due famiglie una piacevole relazione di vicinato. La
Polonia andando a Rivignano dalla sua cugina fu la prima ad
entrare dai mugnai di Gradiscutta; e figuratevi se fra quello
sciame di donne fu contenta la sua smania di contendere e di
pettegoleggiare! Né la bile della vecchia fu fraudata anche in
quel giorno d'uno sfogo opportuno, poiché quando ser Giorgio le
mosse rampogna per la sua prepotenza verso il marito, ella gli
si rovesciò addosso con un impeto tale di risposte, di gesti e
d'occhiacci, che il cappello del nonno fu lí lí per volare Dio
sa dove. Tuttavia le altre femmine furono pronte ad
intromettersi, e i due litiganti si separarono ringhiando, come
due mastini tenuti in freno dalla verga del padrone. I tre
fanciulli poi anziché affannarsi per l'umore bisbetico della
Polonia aveano trovato il bandolo di volgerlo in ischerzo; e
cosí ella si purgava di quell'agrezza del sangue senza guastare
quello degli altri. E anche di questo sistema il Giorgetto fu
maestro agli altri due, poiché avvezzo a sopportare in silenzio
le ire spaventose del nonno, pareva a lui nulla piú d'una
piacevolezza il brontolio della Polonia. Allora finalmente il
sogno dorato di costei, del quale si diè un cenno in addietro,
giunse ad aver effetto; poiché i tre giovinetti avendo
combinato una pesca, tornarono a Glaunico sull'avemaria con una
retata di quei tanto desiderati giavedoni; e si noti ch'erano
stati pigliati nell'acqua viva del Tagliamento, onde erano
della qualità piú dilicata. Quei pesciolini freschi freschi
fritti con tutta premura mandavano per la cucina la piú
deliziosa fragranza; e siccome il merito della presa erasi
lasciato allo Sgricciolo, cosí la Polonia dopo aver vuotato la
padella, si volse al marito dicendogli:

— Diamine, Simone! il vostro aiutante comincia a farsi buono
da qualche cosa!

— E buono piú di me, e piú di tutti noi — soggiunse con
cordiale franchezza Simone —, e anco prima di assaggiare i
giavedoni dovevate rendergli giustizia poiché egli merita amore
per tutti i versi!

— Oh sí! — disse sinceramente la Favitta.

— Ed io ve lo dico da un pezzo — aggiunse Simone —, ma già il
mio figliuoletto è cosí dabbene che non vi serberà rancore
della vostra durezza —.

Lo Sgricciolo abbassò gli occhi arrossendo fin sulla punta del
naso; né giammai, credo, vi fu eroe che piú umilmente portasse
l'onor del trionfo.

IX

Io mi son ito sempre innanzi, trastullandomi a veder piovere
dalla penna frasicciuole e capitoletti; come il fanciullo si
spassa col soffiare da una cannuccia le bolle di sapone; ed ora
all'improvvista m'accorgo che la novella è finita. Per non far
le corna al galateo degli antichi cantafavole, sarei lí lí per
appiccarvi la morale, e far su tutto una croce; ma in questo
secolo è cresciuta una certa genia di lettori viziati, la quale
crederebbesi gabbata se non vedesse morti e seppelliti o per lo
meno maritati i personaggi di un racconto; né io sono cosí
severo giudice dei peccatuzzi contemporanei, da non
accondiscender loro d'una qualche ciarla. Già sarebbe sprecare
il fiato dar loro ad intendere, che Omero chiuse l'Iliade colla
vittoria d'Achille, e Virgilio l'Eneide collo stabilimento dei
Troiani in Italia, perdonando ambedue la vita ai loro eroi;
onde io tirerò innanzi a far man bassa de' miei mugnai per solo
conto dei lettori, consolandomi col pensiero che la natura, se
negò agli uomini la coda, ne forní piú o meno largamente i
pecori, i giumenti e le scimmie, e può ben permetterne un
tantino anche alla mia novella. Né la coda sarà inutile del
tutto, poiché se fin qui fu provato, che anche un ragazzino può
fare a sua insaputa propaganda di sana morale, dal resto sarà
chiarito, come l'indole degli uomini si raddrizzi in meglio o
torni nella vecchia piaga, a seconda delle varie fortune, e del
diverso freno della ragione.

Prima di tutti (badisi ch'io darò nozze a chi cerca nozze, e
cataletti a chi vuol cataletti) ser Giorgio capitò a quel mal
punto della vita che si chiama la morte; ed era naturale,
poiché nel mondo i piú vecchi, contro la creanza spartana,
cedono il posto ai piú giovani. Ora, per quanto il curato si
sfiatasse, non ci fu verso di persuaderlo a far testamento; e
mentre il freddo gli saliva alle ginocchia andava ancora
borbottando, che già di lí a poco quei barbonisarebbero venuti
nel paese, e che stimava inutile rompersi il capo a far
divisioni le quali entro breve tempo dovevano esser rifatte.
Cosí persuaso e ostinato qual era vissuto passò nel bacio del
Signore; e le cinque sue figliuole maritate qua e là entrarono
coi tre maschi a far loro pro del retaggio comune, sicché il
mulino e quei pochi campi andarono venduti all'asta, e come
agli altri, cosí al padre di Giorgetto convenne prendere ad
affitto un molinello, dove recossi ad abitare colla moglie e
col figliuolo. Esso per verità non era lontano dal primo piú di
cinque miglia; ma per operai che vivono col lavoro della
giornata, cinque miglia sono un bel viaggio, onde il giovinetto
non ebbe piú agio di intrattenersi coi suoi amici di Glaunico,
ed era molto che si potessero vedere una volta ogni tre mesi.

La lontananza del Giorgetto e le disgrazie della sua famiglia
afflissero non poco la Favitta e lo Sgricciolo; ma piú gravi
cagioni ebbero d'addolorarsi, quando il vecchio Simone dopo due
mesi di languore cadde malato a segno, da dar pochissime
lusinghe di guarigione. Nelle strettezze prodotte da questo
guaio la Polonia avvisò di ricorre per aiuti al suo figlio
maggiore, il quale in quel frattempo s'era arricchito d'assai.
Ma i ricchi si sa qual dànno ascolto alle preghiere dei poveri;
e o non credesse egli allo stringente bisogno dei genitori o
fosse in realtà duro di cuore, rispose per lettera, che di
molto non poteva soccorrerli e di poco si vergognava. Cosí
svaní quell'ultima lusinga, e convenne pensare a darsi attorno
colle proprie braccia; ma la Polonia era cosí avvilita che quasi
non osava neppur borbottare, la Favitta doveva vegliare notte e
giorno l'infermo, e restava solo lo Sgricciolo, il quale
certamente non bastava a tutto; e mentre o riportava la farina
agli avventori o correva pel medico e pel prete non poteva
attendere alla macina; sicché oltre a dover trafelarsi da mane
a sera, il poverino aveva lo scontento di veder tutto andarsene
a precipizio. Contuttuciò sopra di lui veniva a cascare tutta la
rabbia che di tratto in tratto scoteva la Polonia dalla sua
letargia, e se non era la Favitta con un raddoppiamento di
tenerezza e d'amore a tenerlo in vita, certo egli sarebbe morto
di crepacuore.

Alla fine dopo un anno di battaglia l'anima del vecchio mugnaio
salí al Creatore; e questo per fortuna successe quando già lo
Sgricciolo era sfuggito alla leva militare. Allora sí che
splendettero di piena luce tutte le virtú di quel povero
orfano! e in vederlo lavorare per quattro, e nulla ritenere per
sé, e soffrir tuttavia pazientemente i maltrattamenti della
vecchia, tutto il paese si univa in una sola voce per portarlo
a cielo. La Favitta, non mancando né di occhi né di cuore,
seppe apprezzare tanti sacrifizi; onde la ciarla divulgatasi a
que' giorni che l'affetto de' due giovani potesse riuscire ad
una buon matrimonio non era priva di fondamento: certo nei loro
desideri rideva una tale speranza, e l'amore aveva ringiovanito
l'antica dimestichezza con quel suo incanto pieno di lusinghe
di tremori e di delizie. Cosí in onta alle crollate di capo
della Polonia s'andava quella pera tacitamente maturando,
quando non so per qual congiuntura vennero all'orecchio dello
Sgricciolo certe maligne mormorazioni che correvano sul suo
conto. Si sa quanto sia instabile l'opinione della gente e come
vogliosa e valente di trovar il male perfino nel bene; or dunque
forse quegli stessi che mesi addietro portavano lo Sgricciolo in
palma di mano, al sussurrarsi del suo sposalizio colla Favitta,
cominciarono o per invidia o per semplice malizia a radergli la
misura; e poi passarono a bisbigli e a tentennate di capo, e
terminarono col dire apertamente che s'egli avea fatto lo
sgobbone e il santocchio ci vedeva a fondo il prezzo
dell'opera, e che già la dote della vecchia investita nel
mulino sarebbe toccata da ultimo alla Favitta, e che con quello
e non con questa egli faceva all'amore, e che se fosse stato di
dentro quel santo che cercava parere di fuori non avrebbe
secondato i grilletti amorosi della fanciulla, contro la chiara
volontà di sua madre. Immaginatevi come rimase il povero giovane
al sapere di tali calunnie! Soprattutto gli doleva di passare
per subornatore della ragazza, e tutte le altre poteva
inghiottirle ma questa proprio gli si attraversava nel gozzo.
Pensa e ripensa, cerca e ricerca, per andar salvo nell'onore
non trovò altro partito fuor quello di romperla per sempre
coll'amore, e andar via lontano lontano a piangere la propria
sventura, e ad aspettare da Dio una pronta chiamata. Non diremo
che s'appigliasse al miglior consiglio, perché mal s'addice a un
animo virile il soverchio rispetto della voce pubblica, spesso
ignorante o bugiarda; ma certo quella sua determinazione non
era spoglia di fortezza, e siccome credeva egli la Favitta
d'indole piú volubile assai della propria, cosí menolla ad
effetto con tutta pace della coscienza, stimando che ogni male
sarebbe da ultimo cascato sopra lui solo. Principiò dal
mettersi un poco in sussiego, del che la donzella s'accorse
tantosto e ne mostrò alquanto dispetto; e poi alle prime
rampogne rispose tanto freddo ed asciutto, che il rammarico
della giovine giunse a stuzzicarne l'orgoglio, onde ella pure
si chiuse in un tacito risentimento, e quando si vedeva
sfuggita da lui anziché corrergli dietro o richiamarlo, fingeva
di non se ne accorgere e si vendicava sfuggendolo poi alla sua
volta. Né crediate che una simile manovra durasse un giorno od
una settimana, sibbene l'andette a lungo per parecchi mesi;
finché la fanciulla, disgustata affatto di quell'ingrato e
continuamente stimolata dalla madre, scoppiò in mille improperi
contro di lui chiamandolo traditore, e sconoscente, e giurando
che mai piú gli avrebbe teso la mano da stringere per tema
d'insudiciarsela. Lo Sgricciolo mise in tasca tutto codesto
senza alzare gli occhi, poiché li aveva a dir il vero gonfi di
lagrime, e guai secondo lui se la donzella lo avesse veduto
intenerirsi, che un sí lungo e penoso artifizio andava coi
piedi all'aria. Dunque stette saldo e n'andò a piangere
altrove; e quando Giorgetto, in onta alle cinque miglia,
cominciò a farsi vedere sovente a Glaunico, e la Favitta dal
canto suo a fargli d'occhiolino, egli represse nel fondo del
cuore la gelosia; anzi andò tant'oltre nel coraggio che
richiesto da quello della causa de' suoi dissapori colla
giovine, rispose essere troppo discordi le loro indoli perché
potessero sempre vivere in pace. — Tu, vedi — aggiunse —, tu
Giorgetto che sai persuadere con sí bella maniera saresti nato
fatto per lei!... —

Ma non ebbe animo di continuare, e fingendo di sentirsi
chiamare, scappò nel mulino dove gli fu d'uopo sedere pel
grande affanno che lo sconvolgeva.

Il fatto sta che dopo qualche tempo si tornò a parlare di nozze;
ma lo sposo della Favitta non era piú lo Sgricciolo, sibbene il
Giorgetto, e coloro che aveano tagliato i panni addosso al
primo, accusavano il secondo d'aver scavalcato l'amico, e
biasimavano la donzella come dimentica del lungo sacrifizio di
quel poveretto, e spergiura alla fede giuratagli. Lo Sgricciolo
intanto guardato in cagnesco dalla ragazza, oppresso con ogni
maniera di angherie dalla vecchia, e roso di dentro da una
tetra melanconia prestava i soliti servigi nel mulino; e solo
una settimana prima dello sposalizio, non potendo piú reggere,
prese commiato dalle due donne e se ne andò col suo fardello,
come un diciott'anni prima era venuto.

È dura cosa pur troppo avere la sola ricchezza delle braccia, e
doverla adoperare per guadagnarsi la vita, quando la morte ci
abita già nel mezzo del cuore! Eppur una cotal sorte non parve
insopportabile all'infelice, il quale tanto cristiano era da
credere sempre bello il destino dell'uomo, finché una lusinga
gli arrida di poter far qualche bene e impedir qualche male.

Congedato dalla Favitta con una volta di spalle, e con una
schernevole riverenza dalla Polonia, s'avviò egli lungo il
Varmo dal quale non sapeva scostarsi; e camminando per le sue
rive sempre placide e belle sentiva bollirsi nel seno piú
tempestosa che mai l'angoscia di quella separazione. Tuttavia
l'era di buon sangue il poverino, e mormorando le preghiere
stesse che sua madre avevagli insegnato e ch'ella recitava
anche in punto di morte, cercò di acquietare quei dolorosi
sussulti.

Il lavoro che dopo il tempo è la piú efficace delle consolazioni
finí di calmarlo; né fu male che per quella prima giornata egli
trovasse allogamento presso un vecchio mugnaio colpito di
paralisi, perché la ressa dei lavori lo sviò dalle immagini
della disperazione. Quando poi quel vecchio fu morto ed egli
per volontà degli eredi dovette sloggiare, s'era già
accapparrato un posto di garzone in un altro mulino lungo il
suo caro fiumicello; e d'altro non ebbe pensiero che di
trasportare colà le poche robicciuole.

Savio e diligente nel mestiere, duro alla fatica, nemico
dell'ozio e degli spassi, egli ebbe la stima e l'affetto de'
suoi padroni per modo, che una loro figliuola in capo all'anno
gli fu offerta per moglie. Ma né di costei né di altre volle
mai saperne, onde si buccinava nelle vicinanze che l'avesse
fatto un voto. — Peccato! — aggiungevano —, poiché la semenza è
buona! —

E infatti lo Sgricciolo colla mansuetudine, colla carità, colla
pazienza sapeva farsi ben volere da tutti; e inoltre, povero di
desiderio e ricco di cuore, trovava nel suo salario di che far
meno nuda la miseria di qualche creatura. Per sé riserbava
l'unico sollievo di sedere alla sera di ogni domenica in
qualche solitario renaio del Varmo; e in que' soli momenti
viveva per se stessa l'anima sua, ma piú non viveva che di
memorie; ed ogni speranza la tenea levata in quel Dio, che
ricompensa col paradiso la rassegnazione operosa dei cristiani.

In questo mezzo anche la famiglia compostasi col matrimonio
della Favitta e del Giorgetto, non avea navigato in perfetta
bonaccia, colpa piú di tutto quella diversità d'indole e di
costumi che dà spesso peggiori frutti della stessa cattiveria.
Sfumato il prestigio della novità, cessò del pari quel delicato
rispetto che sopprime tra nuovi parenti ogni asprezza di tratto
e di parola, e tutti a poco a poco tornarono alle solite
abitudini. Il Giorgetto che crescendo in età aveva ereditato il
cipiglio del nonno, voleva essere ed operare da capo di casa; né
questa sua rigidezza contribuí poco ad inasprire vieppiú la
Favitta, nella quale dopo la rottura collo Sgricciolo aveano
già cominciato a ripullulare i germi mal soffocati
dell'infantile prepotenza. Gli è vero che quando egli s'accorse
del tristo effetto d'una tal maniera di governo, volle tornare
indietro e ritentar sulla moglie adulta il miracolo operato
sulla fanciulla di undici anni; ma vi si accinse troppo tardi,
e la forzata condiscendenza del marito non giovò ad altro che
ad accrescere la baldanza della Favitta. Già ci s'intende che
in queste discordie la Polonia mestava a due mani, e quando
sopravveniva un poco di calma, subito il fuoco era rattizzato
dalla sua lingua pestifera. E frequente soggetto di
mormorazione le porgevano i genitori del genero, i quali vecchi
e impotenti erano da lei chiamati i topi di casa; e quando li
udiva rimpiangere i tempi di ser Giorgio, subito dava loro
sulla voce e menava tanto rumore, come se li avesse colti in
flagranti d'un qualche grave delitto.

Per un lieve soffio di discordia, dice uno scrittore, anche le
grandi fortune avvizziscono; infatti, senza poterne dare un
perché, i mugnai di Glaunico andavano sempre scadendo dalla
primiera agiatezza; e i debiti ingrossavano ad ogni San
Martino, e la macina lavorava ogni dí meno; e queste strettezze
famigliari reagivano poi alla lor volta sull'umore di quei
disgraziati, onde piú s'avvicinavano all'ultima rovina, e piú
s'accresceva la forza che ve li spingeva. Fortuna che il cielo
dopo tre anni ebbe compassione di loro, e riparò in parte a
tanto trasordine donando alla Favitta una vaga bambina, la
quale riunendo in un solo affetto tutte quelle anime
malcontente e discordi, fece sí che anche i negozi domestici
d'alcun poco si raddrizzassero; ma quel miglioramento aveva
sembianza di bene solo pel gran male che prima era stato.

Qui forse i lettori pretenderanno che il racconto debba far
punto; ma son io invece a voler tirar innanzi, e certo essi non
si aspettano quanto sono per narrare in queste quattro righe.

Sicuro che le cose come le abbiamo lasciate potevano camminare
anni ed anni; ma il caso sopraggiunse a romper loro le gambe,
ed ecco in qual senso è vero il proverbio, che l'uomo propone e
Dio dispone.

Il Giorgetto adunque un anno dopo la nascita della bimba venne
improvvisamente a morire per una caduta nella chiusa del
mulino. Immaginatevi la disperazione e le miserie di quella
povera gente! Ma a buona parte di tale disgrazia la Provvidenza
teneva pronto il rimedio; e infatti non appena lo Sgricciolo
ebbe contezza del triste avvenimento, presa licenza dai
padroni, capitò a Glaunico coi quattro soldi raggrumolati in
quel frattempo; e questa volta accolto anche dalla Polonia come
un angelo salvatore, diessi a lavorare con tanta assennatezza,
che le cose del mulino presero miglior piega, e i due vecchi di
Gradiscutta e la Polonia poterono finire in pace la loro
vecchiaia.

Volete saperla tutta?

Or bene la Favitta e lo Sgricciolo rimasti soli hanno pensato
bene di maritarsi, e il dabbenuomo, che per iscrupolo avea
rifiutato una fanciulla fresca e mansueta, s'accontentò di
sposare una vedovella arcigna e appassita con una figliuoletta
di tre anni per soprammercato. Ora peraltro che a questa si è
aggiunto un altro bambino, non hanno essi a lamentarsi della
propria sorte; né vi dirò che la Favitta sia un angelo di
moglie, ma certo essa è bene lontana dal caricare il marito di
quella croce, che la Polonia avea fatto portare a Simone. In
fin dei conti chi tornasse a Glaunico dopo venti anni di
assenza potrebbe ancor dire: «Guarda mo! Chi si sarebbe
immaginato che quella vipera di fanciulletta dovesse farsi una
donnetta di casa cosí saggia ed amorosa!».

Tuttavia un gran cambiamento avvenne nei gusti dello Sgricciolo;
né certo il cielo l'avea destinato al mestiero del mugnaio,
poiché appena ebbe raccolto un piccolo capitaletto, pensò a
comperare un buon pezzo di terra; e cosí a poco a poco il
mulino rimase negletto, ed ora invece dietro di esso si stende
una campagnetta cosí piana, regolare e ben piantata, che a
colpo d'occhio si indovina la predilezione del mugnaio per
l'agricoltura.

X

Un mese fa, io passeggiava per quelle bande con un mio
amicissimo, il cui solo difetto è di odiare il canto delle
allodole; ma lo compensa poi rispetto a me, coll'essermi
compagno in una passione veramente artistica pei passarini.

Ora mentre le scagliuole scherzanti al sommo del Varmo ci
aiutavano a trascinar innanzi d'un qualche minuto questa
vitaccia grulla e inconcludente, una garzonetta ed un
fanciullo, all'aspetto contadini, pensarono di unirsi al nostro
spasso; e pur troppo ci convenne confessare d'aver trovati due
maestri! La comunanza di piaceri ingenera simpatia; e la
simpatia mena alla curiosità e la curiosità alle chiacchere,
onde seppimo in breve che que' due ragazzetti si chiamavano la
Favitta e Sgricciolo, e che in tal modo erano stati battezzati
dai loro genitori. Doveva essere d'ingegno molto bizzarro chi
si piaceva d'imporre simili nomi ai propri figliuoli! e non
seppimo resistere alla tentazione di conoscerli.

Dal conoscerli al farci contare la loro storia, e poi allo
scriverla, la strada era tutta un pendio. Io mi lasciai andar
giú per la china alla trasandata, come que' birichini che
godono di scendere rotoloni le rive erbose delle nostre
colline. Del resto lo sa Iddio il perché da un sí privato e
lecito trastullo dovesse nascere placidamente una pubblica
generalissima noia!

